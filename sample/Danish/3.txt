Omikron lukker Aalestrup Skole ned i tre dage
2. dec. 2021, 22:57
Del på Facebook
Del på Twitter
Del på e-mail

Arkivfoto. Vesthimmerlands Rådhus i Aars. Foto: Henning Bagger / Scanpix Denmark
TV2 Nord logo
I samarbejde med TV2 Nord
af Charlotte Tybjerg Sørensen
Bliv testet på fjerde- og sjettedøgn, lyder opfordringen.

En lærer på Aalestrup Skole i Vesthimmerlands Kommune er torsdag aften konstateret smittet med coronavarianten Omikron. Derfor bliver skolen lukket ned til og med tirsdag.

Aalestrup Skole anbefaler alle, der har været i kontakt med den pågældende lærer, at lade sig PCR-teste lørdag og mandag, fordi det er fjerde- og sjettedagen efter sidste mulige kontakt med den smittede lærer.

Vesthimmerlands Kommune skriver om nedlukningen af skolen her til aften på sin Facebook-side.

Her skriver kommunen blandt andet, at man har været i kontakt med Styrelsen for Patientsikkerhed omkring den kortvarige nedlukning og de mulige nærkontakter.

Der bliver allerede arbejdet på den nødvendige PCR-test kapacitet, ligesom der er skrevet ud på AULA fra skoleleder, Jesper Poulsen.


I Danmark er der nu 14 tilfælde af den nye variant, som første gang blev sekventeret i Sydafrika. Siden er den blevet konstateret i adskillige lande verden over.

Varianten har fået ekstra meget opmærksomhed blandt eksperter, fordi den har 35 spike-protein-mutationer. Nogle af dem betyder måske, at vaccinen ikke er lige så effektiv imod den, som den er mod andre varianter.

Professor i infektionssygdomme Jens Lundgren siger torsdag til TV 2, at der er tegn på, at allerede smittede kan blive gensmittede, når det handler om Omikron.

- Det er muligvis baggrunden for, at Omikron-udbruddet har været så accelererende i regionen omkring Johannesburg i Sydafrika, siger Lundgren.