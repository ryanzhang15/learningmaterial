Det er december, og jeg er igen på vej til det sted, hvor jeg ved, at jeg skal se dig, sådan som det er hvert eneste år på denne tid.

Jeg kan mærke dig allerede inden du træder ind ad døren, så jeg undskylder mig over for de andre og går i retning af badeværelset ved siden af hoveddøren. Jeg kan se din skygge på den anden side af det tykke, matterede glas ved siden af døren, og jeg står som paralyseret og ser håndtaget bevæge sig ned. Med lyden af det lille klik fra låsen der går op kommer du til syne og mit hjerte styrtbløder kærlighed. Jeg belønnes med et af dine særlige smil og et hårdt kram, hvor jeg febrilsk indsnuser din duft og forsøger at få så meget af dig som muligt før du slipper og er på vej videre for at hilse på resten af familien.

Få minutter senere kommer din kone, og jeg mærker min facade af påtaget tilregnelighed krakelere.
Jeg kan se på hende, at hun ved det - hun kan se det. Mine øjne er blanke, mine kinder er røde og min puls hamrer. Jeg har ikke en chance for at skjule min forelskelse. Hun accepterer det, fordi hun kan også se den skruetvinge der holder os tvungent og sikkert på plads: Familie-konstellationen og vores - måske især din - “pli” (eller hvad man nu kan kalde det, som afholder os fra at indlede det forhold vi i alle andre virkeligheder ville have indledt for længst).

Jeg kan mærke, at du elsker mig - måske endda lige så højt, som jeg elsker dig. Dit kram, der varer længere end det burde, dit lille diskrete smil, som jeg ved skyldes mig, selvom dine øjne ikke tør søge mine imens, en sjælden øjenkontakt, når der er en undskyldning for det, men som mellem os er alt andet end uskyldig.

Jeg siger til mig selv, at jeg bilder mig det hele ind, men hver gang jeg ser dig, starter det hele forfra. Hver eneste gang jeg ser dig, bliver jeg forelsket igen og igen og igen.
Jeg elsker dig. Der er intet jeg kan gøre ved det. Det er sådan det er - selvom jeg aldrig må sige det til dig, og jeg aldrig må handle på det.

Men hver eneste dag er det dét, jeg tænker på. Jeg vil have dig. Når du krammer mig, vil jeg have det til at vare ved for evigt. Jeg vil have dig tættere på, presse min krop imod din, mærke dig give efter, når du endelig lader mig synke helt ind i dig, når din hånd endelig glider rundt om i min nakke og dine læber kysser først mit hår, så min pande, og så lige så langsomt, let tøvende min kind og endelig, endelig, endelig mine læber.

Det kommer til at ske en dag… En eller anden dag, går jeg - måske deroppe på diget - alene i blæsten, og du ser mig fra vinduet, og du kan ikke stoppe dig selv. Uden rigtig at tænke - eller også netop fordi du tænker - smutter du ud ad døren. Ingen når at se dig. På 2 minutter er du i småløb oppe ved mig. Vi smiler til hinanden uden at sige noget og går lidt sammen i et hurtigt tempo side om side indtil vi når stien nedenfor diget, hvor ingen længere kan se os. Jeg kan ikke styre mig længere og læner mig halvt om halvt casual ind mod dig, så du lægger en arm om mig - casual – og vi går 5 skridt videre med mit hoved mod din skulder. Så stopper du og krammer mig - din ene arm om mit liv, den anden hånd allerede om min nakke og baghoved. Du holder mig tæt, smiler ned mod mit hår, mens jeg smiler med ansigtet mod din skulder. Du holder mig lidt ud fra dig, finder mine øjne med dine, sukker og læner din pande mod min. Sådan står vi lidt forpustede med bankende hjerter. Det er så forkert og rigtigt på en gang, når du strammer dit greb om min nakke og roligt tipper mit ansigt op mod dit og lader dine læber søge mine. Endelig, endelig, endelig.

Og det er bare det ene, lange, vidunderlige kys, som jeg har ventet på så mange år.

Så er din pande mod min igen. Og smilet har bredt sig i hele min krop, for jeg havde ret. I alle disse år har du også elsket mig. Jeg ved godt, at jeg aldrig får dig, som min alene, men jeg har været din og du har været min i vores tanker i alle disse år.

I vores tanker husker du os nøgne, følelsen af at være inde i mig, varmt, blødt, vådt. Måden jeg strammer om dig og får dig til at stønne af nydelse. Lyden af mit ophidsede åndedræt i dit øre. Hver nat er vi sammen i vores tanker.

Jeg taler med dig midt i flokken af andre mennesker, familie og venner, men jeg ser kun dig. Jeg bliver svimmel af dit tyste kropssprog, som råber så højt til mig, at jeg er nødt til drikke for meget af den silkebløde, tyktflydende rødvin, som en eller anden skænker gavmildt af.

Dine fingerspidser, der ulideligt langsomt glider hen over mine en efter en under bordet som et modvilligt farvel, som ingen ser, mens jeg ser alle svarene på mine spørgsmål i de øjne, som jeg drukner i hver eneste gang vi ses.

Jeg ved du elsker mig. Og selv hvis du ikke gjorde, vil jeg elske dig for evigt, for dit smil varmer hele min krop og fylder mit blod med dopamin. De sjældne, dyrebare minutter sammen med dig er berusende lykke.

Dine øjne møder mine i sjældne hemmelige sekunder og min tålmodighed belønnes med dit stille smil, som føles som en omfavnelse.

