Ingen julepakker røg i Storebælt under ulykke - men 150 breve mangler
2. dec. 2021, 22:13
Del på Facebook
Del på Twitter
Del på e-mail

Der er ikke tale om en klassisk Postnord-lastbil, men en vognmand, der fragtede breve for koncernen. Foto: René Lind / TV 2 FYN
TV 2/Fyn logo
I samarbejde med TV 2/Fyn
af Maja Kærhus Jørgensen
Flere breve når aldrig frem, efter en lastbil forulykkede på Storebæltsbroen i nat.

En lastbil forulykkede natten til torsdag på Storebæltsbroen, og første melding lød, at der var røget flere julepakker ud over broen.

Men ifølge Postnord var det breve, lastbilen fragtede. Og af dem mangler der 150, der var på vej fra private afsendere på Fyn og i Jylland til modtagere på Sjælland, oplyser presserådgiver Andreas Jørgensen til TV 2 Fyn.

Der er derfor ingen pakker, der nu ligger og skvulper rundt i Storebælt, forsikrer han.

Brevene skal tørre
Det har ikke været muligt at få oplyst, hvor mange breve der var tilbage i lastbilen, men mange af dem var blevet våde og skal tørre, før de lander i en sjællandsk postkasse.

Der kan derfor opstå forsinkelser, lyder det. Men brevene skulle være fremme sidst i næste uge.

Da breve ikke bliver registreret på samme måde som en pakke, vil det ikke være muligt at identificere de manglende breve, og der kan derfor heller ikke gives erstatning til afsenderne, oplyser Postnord.

Hang udover bro
Uheldet skete 00.30, og politiet befandt sig allerede få meter derfra i forbindelse med en anden ulykke i den modsatte retning.

På grund af den kraftige blæst var presenningen på lastbilens sættevogn revet i stykker, og vognen hang ud over vandet. Gnidningerne på rækværket gav en del gnister, før chaufføren fik standset, fortalte Stefan Jensen, vagtchef ved Sydsjællands og Lolland-Falsters Politi, til TV 2 Øst.

Lastbilen, der ikke var af den velkendte blå Postnord-type, men kørte breve for koncernen, kunne efterfølgende selv køre hen til betalingsanlægget.

Løst gods kan være farligt
Ifølge Sund & Bælt bliver der ofte tabt ting på Storebæltsbroen. Derfor har man i dagtimerne en vejpatrulje, der kører frem og tilbage for at samle tabt gods op.

Især når det blæser, fortæller kommunikationschef Lene Thomsen, der samtidig opfordrer bilister til at tjekke deres oppakningen og få spændt det ordentlig fast, inden de kører.

- Jo større det er, des større fare udgør det for de andre trafikanter, siger hun.

De tabte breve er dog ikke nogen, man sender folk ud efter. De er nok borte for længst, lyder det.