Προ των πυλών βρίσκονται ανακοινώσεις σχετικά με την τρίτη δόση του εμβολίου για τον κοροναϊό.

Σύμφωνα με μέχρι στιγμής δεδομένα εξετάζεται να γίνεται μέσα σε τέσσερις μήνες από τη δεύτερη δόση και όχι στους έξι μήνες όπως μέχρι στιγμής όλοι γνωρίζαμε.

Σαρηγιάννης – Ισως να υπάρχει κρούσμα της Ομικρον στην Ελλάδα – Μέσα Δεκεμβρίου η κορύφωση θανάτων και διασωληνωμένων
Εκτός απροόπτου, σήμερα, η Επιτροπή Εμβολιασμού, αναμένεται να δώσει το «πράσινο φως». Aν συμβεί αυτό, η ανακοίνωση θα γίνει πιθανότατα τη Δευτέρα. Έπειτα αναμένεται να ανοίξει η πλατφόρμα τα ραντεβού ώστε όσοι έχουν συμπληρώσει τους τέσσερις μήνες από την ολοκλήρωση του εμβολιασμού τους, να μπορούν να κλείσουν το ραντεβού τους για την τρίτη αναμνηστική δόση.

Το σχετικό αίτημα είχε καταθέσει πριν από λίγες ημέρες η κυβέρνηση προς εξέταση στην Επιτροπή, με το σκεπτικό ότι η ανοσία φθίνει προοδευτικά και στους 6 μήνες ήδη ο πολίτης είναι «ευάλωτος».

Παράλληλα αναμένεται να ανακοινωθεί άμεσα και ο περιορισμός της ισχύος του Πιστοποιητικού Νόσησης το πολύ στους 5 μήνες, από 6 που ισχύει σήμερα.

Στόχος της κυβέρνησης είναι να ενισχυθεί μέχρι τα Χριστούγεννα η εμβολιαστική κάλυψη και σε αυτή την κατεύθυνση ο ίδιος ο πρωθυπουργός ζήτησε από την Επιτροπή να εξετάσει το ενδεχόμενο της επίσπευσης της αναμνηστικής δόσης στο τετράμηνο αντί του εξαμήνου.

Ηθική υποχρέωση
Στο θέμα αναφέρθηκε και ο ίδιος ο Κυριάκος Μητσοτάκης κατά τη συνάντησή του στο Μέγαρο Μαξίμου με τον περιφερειακό διευθυντή Ευρώπης του Παγκόσμιου Οργανισμού Υγείας, Hans Kluge.

«Είναι ηθική μου υποχρέωση να χρησιμοποιήσω όλα τα εργαλεία που έχουμε στη διάθεσή μας ώστε να τους πείσουμε για την ανάγκη να εμβολιαστούν. Είναι εντυπωσιακό το γεγονός ότι από τη στιγμή που ανακοινώσαμε το μέτρα έχουμε διαπιστώσει σημαντική αύξηση στα ραντεβού για εμβολιασμό από μέλη αυτής της ηλικιακής ομάδας» είπε ο κ. Μητσοτάκης αναφερόμενος στην υποχρεωτικότητα του εμβολιασμού για τους άνω των 60 ετών και σε ότι αφορά την αναμνηστική δόση πρόσθεσε:

«Είμαστε επίσης πρωτοπόροι στην Ευρώπη, πιστεύω, στο να ανοίξουμε τις γραμμές εμβολιασμού με την ενισχυτική δόση, για όλους τους πολίτες. Και ενθαρρύνουμε την Επιτροπή Εμβολιασμών να εξετάσει τη χορήγηση της ενισχυτικής τρίτης δόσης, τέσσερις αντί για έξι μήνες μετά τη λήψη της δεύτερης. Αυτό που χρειαζόμαστε είναι η ενίσχυση των εμβολιασμών πριν από τα Χριστούγεννα και αυτό προσπαθούμε να κάνουμε».
Αλματώδης αύξηση των εμβολιασμών
Γεγονός είναι πάντως ότι μετά τις ανακοινώσεις για την υποχρεωτικότητα των εμβολιασμών των άνω των 60, πλέον είναι πολλαπλάσια τα νέα ραντεβού για εμβολιασμό σε αυτές τις ηλικίες.

«Τα δεδομένα από το πρόγραμμα Ελευθερία δείχνουν ότι μετά την ανακοίνωση των νέων μέτρων, σημαντικός αριθμός συμπολιτών μας άνω των 60 ετών έκλεισαν ραντεβού για την πρώτη δόση του εμβολίου» επισήμανε η καθηγήτρια Παιδιατρικής – Λοιμωξιολογίας Βάνα Παπαευαγγέλου.

Μέχρι στιγμής  οι πολίτες άνω των 60 ετών, που δεν έχουν εμβολιαστεί και δεν έχουν προγραμματισμένο ραντεβού, ανέρχονται στις 493.930.

Σύμφωνα με τον κυβερνητικό εκπρόσωπο Γιάννη Οικονόμου, «είχαμε υπερδεκαπλασιασμό των ραντεβού από την ηλικιακή κατηγορία αυτή που σπεύδουν να εμβολιαστούν με την πρώτη δόση».

Τα σενάρια για την υποχρεωτικότητα των εμβολιασμών
Η πορεία του εμβολιασμού θα κρίνει την επέκταση της υποχρεωτικότητας και σε άλλες ηλικιακές κατηγορίες εκτός από τους άνω των 60 ετων.

Τα τελευταία 24ωρα βρίσκονται σε εξέλιξη πυρετώδεις παρασκηνιακές διεργασίες, σε επίπεδο Ευρωπαϊκής Ένωσης προκειμένου να καταφέρει να καταλήξει σε μία κοινή στρατηγική, καθώς φέρεται να υπάρξουν διαφορετικές προσεγγίσεις μεταξύ των κρατών.

Η υποχρεωτικότητα του εμβολιασμού απέναντι στον κοροναϊό, θα συζητηθεί στην τακτική Σύνοδο Κορυφής της ΕΕ, στις 16 Δεκεμβρίου.

Στην Ελλάδα η κυβέρνηση, δηλώνει – δια στόματος Οικονόμου, έτοιμη «ανά πάσα στιγμή, ό,τι χρειάζεται να κάνουμε για την πανδημία, να το κάνουμε».

Ενώ και ο υπουργός Υγείας Θάνος Πλεύρης ερωτηθείς στην εκπομπή Live News στο Mega για το ενδεχόμενο επέκτασης της υποχρεωτικότητας, μίλησε για μια «λεπτή ισορροπία», ενώ εκτίμησε ότι η εφαρμογή του μέτρου στους άνω των 60 ετών «είναι αρκετή να προστατεύσει όσους κινδυνεύουν και να φτάσουμε σε ικανοποιητικό αριθμό εμβολιασμών».

«Ήμασταν οι πρώτοι που θέσαμε υποχρεωτικό εμβολιασμό και θέσαμε στους υγειονομικούς, αλλά από εκεί και πέρα υπάρχει μια ισορροπία πόσο θα μπορούσε να επεκταθεί ο υποχρεωτικός εμβολιασμός. Αυτό το οποίο κρίνουμε είναι ότι η συγκεκριμένη κατηγορία, έχουν ένα βασικό κριτήριο ότι από τα στοιχεία που βλέπουμε καθημερινά είναι η ηλικιακή ομάδα οριζόντια που παράγει τις μεγαλύτερες νοσηλείες και δυστυχώς αυτοί οι συνάνθρωποι μας είναι που βρίσκονται στις ΜΕΘ και καταλήγουν», σημείωσε.
Με βάση τα όσα μεταδίδονται, το επικρατέστερο σενάριο είναι να επεκταθεί η υποχρεωτικότητα σε συγκεκριμένες επαγγελματικές ομάδες που έρχονται σε επαφή με κόσμο, ώστε να μην αποτελούν εστία διασποράς.

Στο τραπέζι είναι και η επιλογή, να θεσπιστεί η υποχρεωτικότητα ακόμη χαμηλότερα από τα 60 έτη, ενδεχομένως το όριο να είναι τα 50 χρόνια.

Καταλύτης των αποφάσεων ωστόσο είναι η εξέλιξη της πανδημίας, και το αποτύπωμα της σε επίπεδο διασωληνώσεων και θανάτων.