Glyn byrja skriva i 1900. Den fyrste boka hennar var Visits of Elizabeth, ein brevroman som bygde på brev Glyn hadde skrive til mor si. Lady Angela Forbes hevda i memoara sine at Glyn hadde brukt henne som prototypen for hovudpersonen Elizabeth.[11] Glyn brukte i alle høve si eiga fyrste reise til USA i 1908 som inspirasjon for oppfølgjaren Elizabeth visits America.[5]

Den største merksemda hennar kom frå romanen Three Weeks frå 1907. Boka handlar om eit forhold om ei gift, eksotisk dronning frå Balkan og ein ung britisk aristokrat som ho lærer opp i å elska. Boka selde i store mengder, med over 2 millionar eksemplar selt til 1916 og over 5 millionar til 1933.

Glyn var ein pioner innan dei såkalla dristige kjærleiksromanane for kvinner, og romanane hennar var rekna som nokså skandaløse i samtida. Ho skapte omgrepet it (det) som eit omgrep for tiltrekkingskraft, ofte forklart som seksuell tiltrekkingskraft. Tidleg på 1900-talet var ho den feira forfattaren av bestseljarane It, Three Weeks, Beyond the Rocks og andre romanar som då blei rekna som ganske dristige.

Under fyrste verdskrigen verka ho som krigskorrespondent. Ho var til stades ved signeringa av Versailles-traktaten som ei av berre to kvinner.[5]

I 1919 skreiv ho ein kontrakt med William Randolph Hearst sitt International Magazine Company for å skriva soger og artiklar for blada deira.[12] Ho skreiv for Cosmopolitan og andre utgjevingar i selskapet som gav råd til kvinner om forhold, helse og venleik. The Elinor Glyn System of Writing frå 1922 gjev råd om å skriva for Hollywood-studio og magasin.[13]

Med populariteten og ryktet skapt av bøkene hennar flytta Glyn til Hollywood for å arbeida i filmindustrien i 1920. Ho skreiv manus for Famous Players-Lasky Production Company (seinare Paramount).[14] I tillegg til å skriva stumfilm-manus for MGM og Paramount Pictures hadde ho ein kort karriere som ein av dei fyrste kvinnelege regissørane i Hollywood.[15] Ho er kreditert med 28 manus, 3 produsentroller og to regissørroller.[16]

På 1920-talet stod Glyn bak fleire filmmanus, Six Hours (1923), Three Weeks (1924) His Hour (1924), regissert av King Vidor, Love's Blindness (1926), Man and Maid (1925), The Only Thing (1925), Ritzy (1927), Red Hair (1928), ein komedie om lidenskapane til raudhåra folk. I 1930 skreiv ho manus for den fyrste lydfilmen sin, Such Men Are Dangerous. Dette var det siste manuset ho skreiv i USA.[16]


Gloria Swanson, Elinor Glyn og Wallace Reid avbilda i Photoplay i 1921.

Reklameplakat for The World's a Stage (1922) med bilde av Elinor Glyn.
Ho hadde mindre opptredenar i fleire av filmane, men meinte truleg sjølv at det viktigaste bidraget hennar var å visa korleis viktige scenar skulle spelast. Ho samarbeidde med Rudolph Valentino om å utvikla han som kjendis, både som skodespelar og offentleg person. Til dømes viste ho han korleis han skulle kyssa ei hand på «europeisk vis», ved å kyssa handflata i staden for handbaken, noko Valentino gjorde fleire gonger i Beyond the Rocks.[10] Denne filmen blei laga som stumfilm i 1922 med Sam Wood som regissør og Gloria Swanson og Rudolph Valentino som romantisk par.

Glyn har også fått æra for å ha omskapt Gloria Swanson frå eit image som ei fnisande ungjente til ei elegant og mogen stjerne. I 1927 hjelpte Glyn til med å gjera ei stjerne av skodespelaren Clara Bow, som blei den første personen kjend under uttrykket «the It girl», og spelte i suksessfilmen It (1927) som bygger på eit av Glyn sine verk. Glyn opptrer sjølv i filmen med ein definisjon på kva «it» er. Filmen markerer likevel ein konflikt mellom Glyn sitt aristokratiske, avmålte ideal for kjærleik og erotikk, og Bow sin livlege opptreden som ei typiske flapper-jente.[10]

I tillegg til romanar skreiv Elinor Glyn fleire bøker eller manualar med råd. The Philosophy of Love, ein manual ho gav ut i 1923, selde i 250 000 eksemplar i løpet av seks månader.[10]

I 1924 skipa familien hennar føretaket Elinor Glyn Ltd., som ho overførte opphavsrettane sine til mot å få ei inntekt frå. Selskapet var ein tidleg pioner i merkevarebygging på tvers av media.[17]

Glyn vende tilbake til England i 1929, dels på grunn av skattekrav i USA. Ho byrja å regissera filmar her også, men fekk ingen suksess. Den første filmen ho regisserte, Knowing Men frå 1930, hadde store problem, og manusforfattaren Edward Knoblock saksøkte Glyn slik at verket ikkje kunne sleppast. Elinor Glyn Ltd. produserte ein ny film i 1930, The Price of Things, som heller ikkje fekk suksess og aldri blei sloppen i USA. Etter å ha brukt opp mange av midla sine valde Glyn å stoppa med filmarbeid og venda tilbake til romanskriving.[14] Ho gav ut den siste romanen sin, The Third Eye, i 1940.[5]

Glyn døydde etter ein kort sjukdom i 1943, i 39 Royal Avenue i Chelsea i London, 78 år gammal.[18] Ho blei kremert ved Golders Green Crematorium.[19]

