– Noen ganger sitter du og rister av kulde. Plutselig snør det, regner det ... man fryser veldig mye i timene, sier tiendeklassing Moyz Mir.

Han går på Ellingsrud skole i Oslo. Og er en av over 15.000 elever i hovedstaden som går på skoler som ikke er godkjent etter forskriften om miljøretta helsevern.

Der stilles det blant annet krav til inneklima, vedlikehold og renhold. På Ellingsrud er det inneklimaet som er problemet.

Moyz Mir ved Ellingsrud skole. Moyz har briller, svart kort hår og svart hettegenser. Han sitter ved siden av en pult med ryggen lent mot mønstrete gardiner. Moyz ser rett i kameraet og ser alvorlig ut.
Moyz sier han ofte fryser i timene. Elevene får ikke sitte med ytterjakker, fordi det gjør lufta i klasserommet enda dårligere.

FOTO: ROLF PETTER OLAISEN / NRK
Siden 2012 har skolen derfor hatt et system der vinduene automatisk åpner seg når lufta i klasserommet er for dårlig. Selv midt på vinteren.

– Vinduene går opp sikkert 10–15 ganger om dagen, sier Mir.

Skolen har kjøpt inn tepper for å bøte på kulda. De ligger sammenrulla i hyller på rektors kontor. På grunn av koronapandemien kan de ikke brukes.

Skolen har kjøpt inn tepper til elevene fordi klasserommene blir så kalde om vinteren. På bildet ser du to hyller fulle av grå, sammenrulla tepper. Oppå bildet står et klassebilde. 
Skolen har kjøpt inn tepper til elevene fordi klasserommene blir så kalde om vinteren.

FOTO: ROLF PETTER OLAISEN / NRK
Løsninga ingen vil ha
Samtidig får elevene ikke ha på seg jakke inne. Det gjør innelufta verre. Så elevene som fryser, ber lærerne lukke vinduene igjen.

Da blir lufta tett og dårlig. Før vinduene igjen går opp.

– Plutselig er det kaldt, så er det kjempeubehagelig luft, og så er det kaldt igjen ... det blir liksom aldri noe midt imellom, med behagelig nivå, sier elev Maria Brodahl Nunes-Xavier.

– Det må jo kunne gå an å finne et bedre system. Kan vi ikke bare få ordentlig ventilasjon, sier hun.

Maria Brodahl Nunes-Xavier er elev på Ellingsrud skole i Oslo. Maria har rødbrunt hår som går til brystet, med midtskill. Håret henger delvis foran øynene. Hun har brune øyne og ser rett i kameraet. 
Maria Brodahl Nunes-Xavier skjønner ikke hvorfor skolen ikke har et ordentlig ventilasjonssystem.

FOTO: ROLF PETTER OLAISEN / NRK
All frisk luft kommer fra vinduene, det finnes ingen annen lufttilførsel.

Om vinteren er det kaldt. Og om våren blåser pollen rett inn i klasserommene. Flere elever sliter mye med astma og allergiproblemer som trøtthet og dårlig konsentrasjon, ifølge rektor ved skolen.

Vindusløsninga har fungert så dårlig at kommunen har bestemt at ingen andre skoler skal få det samme.

Fant muggsopp på skole – både ansatte og elever har slitt med helsa
Mugg og hodepine
Vindusløsninga var et forsøk på å forbedre forholdene på Ellingsrud. For det er dårlig luft på skolen.

I høst ble tre klasserom på skolen stengt på dagen på grunn av mugg. Og skolens egne CO₂-målinger viser for høye nivåer i alle klasserom – hver dag.

 NRKforklarer hva er CO2, og hvordan påvirker det lufta rundt oss?
BLA VIDERE
Hva er CO2
Karbondioksid (CO2) er en kjemisk forbindelse som er viktig for alt liv på jorda. Blant annet bruker planter det for å lage oksygen. Karbondioksid er en gass ned til minus 57 grader, da blir det en væske.

Mennesker og dyr puster ut CO2, og det er derfor CO2 i lufta rundt oss.

CO2 i lufta
C02 måles i deler per million - parts per million, ppm. Nivået i uteluft er ca. 400 ppm. 

Innendørs er nivået høyere fordi lufta byttes ut sjeldnere. Derfor må vi ha ventilasjon i bygninger. Det betyr at lufta byttes ut - tilførsel av ny luft og at gammel luft sendes ut av bygget eller renses.

CO2 i innelufta
Folkehelseinstiuttet (FHI) anbefaler at CO2-nivået innendørs ikke overstiger 1000 ppm. 

Årsaken er at man alt fra dette nivået kan få milde helseplager. Eksempler er hodepine, trøtthet, luftveisirritasjon, problemer med konsentrasjon eller oppmerksomhet. Fra 1500 ppm er plagene tydelige.

Ekstreme nivåer kan gi pusteproblemer og være dødelig.

Forrige kort
INNEKLIMA
  
Neste kort
For høye nivåer av CO₂ i lufta gjør deg trøtt, og gir blant annet konsentrasjonsproblemer, hodepine og irritasjon i luftveiene.

– Se her. Her var det oppe i nesten 3000. Grensa er på 1000, sier vaktmester Phillip Martinaj, og peker på skjermen. Han kan følge nivåene gjennom dagen, fra time til time.

På grunn av de høye nivåene bestemte bydelen seg for å komme på tilsyn i høst.

Ellingsrud skole. Vinduene nederst til venstre i bildet er åpne til tross for at det er rundt 10 kuldegrader ute.
FOTO: ROLF PETTER OLAISEN / NRK
Visst i 20 år
I tilsynsrapporten fra bydelen kommer det fram at det har vært problemer med inneklimaet i over tjue år.

Helt siden 1999 – da ble skolen godkjent for bruk, med vilkår om at problemene med inneklima måtte ordnes innen 1. januar 2003.

Men bydelen har aldri fått noe dokumentasjon på at det har skjedd. Det betyr at skolen har brutt loven siden 2003.

«Det har vært mangelfull oppfølging fra skolen og øvrige ansvarlige,» skriver bydelen.

Skolen er en av 33 skoler i Oslo som ikke er godkjent etter forskriften om miljøretta helsevern. Årsaken er det elendige inneklimaet.

De siste tjue årene er skolen foreslått rehabilitert flere ganger. Men det har blitt skjøvet på, hver gang.

Problemer med inneklima på Ellingsrud
Ellingsrud skole i Oslo har hatt problemer med inneklima i over 20 år. Her er en tidslinje som viser hvor lenge problemene ved skolen har vært kjent:


1995
Forskriften kommer
Dette året vedtas forskriften om miljøretta helsevern i skoler og barnehager. Målet er å bidra til at miljøet i barnehager og skoler «fremmer helse, trivsel, gode sosiale og miljømessige forhold samt forebygger sykdom og skade.» Loven trer i kraft fra 1. januar 1996.

1999
Godkjent - så vidt
Skolen blir godkjent etter den fortsatt ganske ferske forskriften - med ett vilkår. At inneklimaet og luftkvaliteten måtte utbedres innen 2003. Allerede i 1999 var det altså problemer med inneklimaet på den tjue år gamle skolen.

2002
Foreslås totalrehabilitert
Skolen kommer på prioriteringslista for totalrehabilitering i kommunens handlingsplan for opprusting av osloskolen. Det samme gjelder naboskolen, Ellingsrudåsen. Ingen av dem blir rehabilitert.

2003
Godkjenning går ut
Ellingsrud skole mister godkjenninga de fikk i 1999. Årsaken er at problemene med inneklima og luftkvalitet ikke er løst.

2005
Tilsyn fra bydelen
Ved et tilsyn med skolen i 2005 blir problemer med ventilasjon, luftkvalitet og inneklima trukket fram. Ingenting har skjedd siden godkjenninga av skolen gikk ut i 2003.

2011
Skolen prioriteres for vern
Ellingsrud skole blir prioritert for vern i Undervisningsbyggs Verneplan for Osloskolene, som representant for sin tids skolebyggeri. Den opprinnelige bygningsmassen blir bevaringsverdig.

2012
Nytt tilsyn
Nok et tilsyn ved skolen. Også denne gangen trekkes problemene med luftkvalitet, ventilasjon og inneklima fram. Det blir åpenbart at noe må gjøres - raskt. Senere samme år får skolen derfor installert et nytt automatisk luftesystem som styrte vinduene, i håp om bedring.

2016
Vindussystemet en katastrofe
I 2016 skal det automatiske luftesystemet evalueres. Konklusjonen er knusende: det har fungert så dårlig at det slås fast at ingen andre skoler skal ta i bruk systemet. Og: «Undervisningsbygg må så raskt som mulig starte planlegging og prosjektering av fullverdig ventilasjon på Ellingsrud skole.»

2017
Bedring før 2021
Utbedring av Ellingsrud prioriteres i skolebehovsplanen til Oslo kommune. Bystyret vedtar at utbedringa må skje raskt, og skal være ferdig i 2021.

Mai 2021
Vil utsette
I 2021 innstiller Utdanningsetaten på å skyve på rehablitering av Ellingsrud skole fram til 2029. Årsak: kommunen må spare penger.

September 2021
Tilsyn og muggrapport
Firmaet Mycoteam kommer på muggbefaring på skolen etter at skolen selv har meldt inn avvik på luftkvalitet og mugglukt. De finner mugg i de tre rommene som undersøkes, og kort tid senere blir disse stengt på dagen. Bydelen har tilsyn i slutten av måneden hvor de konkluderer med at luftkvaliteten og inneklimaet er for dårlig og at ingen har fulgt opp de kjente problemene.

Oktober 2021
Litt mindre utsatt
Byrådet har kommet med endringer i skolebehovsplanen. Nå vil de at Ellingsrud skole skal være ferdig rehabilitert i 2027. Planen skal behandles av bystyret etter nyttår. Kort tid etterpå ber byrådet om at elevene ved skolen kan flytte til midlertidige lokaler fra neste skoleår.

Vis mer
Utsatt til 2027
Etter nyttår skal bystyret i Oslo på nytt bestemme hvilke skoler som skal pusses opp og rehabiliteres i årene framover.

I forslaget de skal stemme over er rehabilitering av Ellingsrud nå skjøvet til 2027.

Det provoserer forelder Ellen Fikke Halsør. Hun og flere andre foreldre har laget en aksjonsgruppe for å kjempe skolens sak.

– Forholdene er kjent i flere tiår, og likevel sliter barna og lærerne fortsatt med dette inneklimaet, som gi påviselige helseproblemer.

Ny rapport: Fire av ti skular har for dårleg inneklima
Halsør mener tidligere planer ikke har fått fram hvor ille forholdene på Ellingsrud er, at de kan gi et galt bilde. Rektor Ingjerd Tesaker er langt på vei enig i.

– Selve bygget ser jo ganske fint ut. Vi har ikke vinduer som faller ut av rammene eller noe sånt. Dårlig luft og inneklima er et mer usynlig problem, sier hun.

Rekoren kjenner seg ikke igjen kritikken, og hun sier hun har meldt fra om situasjonen flere ganger.

Særlig i de første årene etter at vindussystemet ble tatt i bruk.

Rektor Ingjerd Tesaker sier skolen har meldt fra om inneklimaet over mange år.

Særlig i de første årene etter at vindussystemet ble tatt i bruk.

– Vi melder ikke inn alle avvik, da hadde vi meldt inn hver dag, sier hun.

Rektor Ingjerd Tesaker ved Ellingsrud skole. Tesaker sitter ved en pult foran et vindu og ser rett i kameraet. Hun har mørkebrunt hår uten pannelugg. Hun har på seg en lys grå strikkegenser.
Rektor Ingjerd Tesaker sier skolen har meldt fra om inneklimaet over mange år. Særlig i de første årene etter at vindussystemet ble tatt i bruk. – Vi melder ikke inn alle avvik, da hadde vi meldt inn hver dag, sier hun,

FOTO: ROLF PETTER OLAISEN / NRK
– Kan løses neste år
– Det er selvfølgelig ikke greit hvis vinduene åpner seg utilsikta flere ganger om dagen når det er minusgrader ute, sier skolebyråd Sunniva Holmås Eidsvoll (SV).

Hun lover en løsning, kanskje allerede neste år.

En paviljong i nærheten, som en annen skole har brukt, blir ledig da. Målet er at Ellingsrud-elevene kan flytte dit.

– Jeg har bedt Utdanningsetaten vurdere om de kan flytte dit alt fra skolestart.

Så er målet at den rehabiliterte skolen er ferdig i 2027, sier hun. Planen for hvilke skoler som skal prioriteres skal opp i bystyret etter nyttår.

Tar lang tid
Men Ellingsrud blir likevel skjøvet på. For i planen som gjelder nå skulle den vært ferdig i 2025.

Det er ikke realistisk å få til, ifølge Eidsvoll.

– Planarbeid alene kan ta flere år. På Ellingsrud tar det ekstra lang tid fordi skolen er verna, og det krever noen ekstra runder, sier hun.

Sunniva Holmås Eidsvoll (SV) er byråd for skole og oppvekst i Oslo. Hun har skulderlangt rødbrunt hår, mørkebrune øyne. Eidsvoll ser rett i kameraet. Hun har på seg en svart genser med to smykker som når ned til brystet. Hun har rosa leppestift, ellers uten sminke. Eidsvoll står i rådhussalen, i bakgrunnen kan man se et av veggmaleriene.
Skolebyråd Sunniva Holmås Eidsvoll (SV) erkjenner at det er stort vedlikeholdsetterslep på skolene i Oslo.

FOTO: ROLF PETTER OLAISEN / NRK
Skolen er ikke alene om å vente lenge. Den lange ventetida skyldes at det har vært et stort etterslep i Oslo, ifølge byråden.

– Vi er i full gang med å ta tak i dette. De neste fire årene vil vi bruke 16 milliarder på å rehabilitere skoler eller bygge nye, sier hun.