
ചന്ദ്രൻ്റെ മറുവശത്ത് ഒരു അജ്ഞാത വസ്തു, കണ്ടെത്തിയത് ചൈനീസ് പേടകം; 'ദുരൂഹവീട്ടി'ലേയ്ക്ക് കണ്ണുനട്ട് ലോകം

ബെയ്ജിങ്: 2019ലാണ് ചരിത്രത്തിലാദ്യമായി ചന്ദ്രൻ്റെ മറുവശം ലക്ഷ്യമാക്കി ഒരു റോവർ മനുഷ്യൻ വിക്ഷേപിക്കുന്നത്. എപ്പോഴും ചന്ദ്രൻ്റെ ഒരു വശം മാത്രം ഭൂമിയ്ക്ക് അഭിമുഖമായി വരുന്നതിനാൽ മറുവശത്ത് എന്താണുള്ളതെന്ന് അറിയാൻ മനുഷ്യന് ജിജ്ഞാസയുണ്ട്. ചൈനയുടെ ചാങ് ഇ 4 ചാന്ദ്ര ദൗത്യത്തിൻ്റെ ഭാഗമായി വിക്ഷേപിച്ച യുതു 2 റോവറാണ് ചന്ദ്രൻ്റെ അജ്ഞാതവശത്ത് ഒരു വിചിത്രവസ്തു കണ്ടെത്തിയിരിക്കുന്നത്.


യുതു 2 റോവര്‍ പകര്‍ത്തിയ ചന്ദ്രോപരിതലത്തിൻ്റെ ദൃശ്യത്തിൽ ഒരു ക്യൂബ് പോലെയുള്ള വസ്തുവാണ് കാണാനാകുന്നത്. എന്നാൽ കുറച്ചു ദൂരത്തു നിന്ന് പകര്‍ത്തിയ ചിത്രമായതിനാൽ ചതുരാകൃതിയിലുള്ള ഈ വസ്തു എന്താണെന്ന കാര്യത്തിൽ വ്യക്തതയില്ല. സ്പേസ്.കോമിനു വേണ്ടി ചൈനയുടെ ബഹിരാകാശ ദൗത്യം റിപ്പോര്‍ട്ട് ചെയ്യുന്ന ആൻഡ്രൂ ജോൺസ് എന്ന മാധ്യമപ്രവര്‍ത്തകനാണ് ഈ ചിത്രം ട്വീറ്റ് ചെയ്തത്. വെള്ളിയാഴ്ചയാണ് ചിത്രങ്ങള്‍ പുറത്തു വന്നിട്ടുള്ളത്. ഒരു ചെറിയ വീടിൻ്റെ ആകൃതിയോടു താരതമ്യപ്പെടുത്താം എന്നതിനാൽ ഇതിനെ "ദുരൂഹവീട്" എന്നാണ് ഗവേഷകര്‍ വിളിക്കുന്നത്.


ദൃശ്യത്തിലുള്ള വസ്തു എന്താണെന്നു വ്യക്തത വരുത്താനായി കൂടുതൽ അടുത്തേയ്ക്ക് ചെന്ന ശേഷം ചിത്രങ്ങള്‍ പകര്‍ത്താനാണ് ചൈനീസ് ബഹിരാകാശ ഗവേഷകര്‍ പദ്ധതിയിടുന്നത്. എന്നാൽ ഇതിനോടകം തന്നെ ഈ ആജ്ഞാത വസ്തു എന്താണെന്ന കാര്യത്തിൽ പല സിദ്ധാന്തങ്ങളും സോഷ്യൽ മീഡിയയിൽ പ്രത്യക്ഷപ്പെട്ടിട്ടുണ്ട്.

മഹാരാഷ്ട്രയിൽ ഒമിക്രോൺ സ്ഥിരീകരിച്ചു; രാജ്യത്ത് ശനിയാഴ്ച രോഗം സ്ഥിരീകരിക്കുന്ന രണ്ടാമത്തെ ആൾ

അതേസമയം, ഇത്തരം ഞെട്ടിക്കുന്ന കണ്ടെത്തലുകളുമായി ചൈന രംഗത്തെത്തുന്നത് ഇതാദ്യമല്ല. പേടകം ചന്ദ്രനിൽ ഇറക്കിയ 2019ലായിരുന്നു ആദ്യ കണ്ടെത്തൽ. ചന്ദ്രനിൽ ജെല്ലു പോലുള്ള ഒരു വസ്തു കണ്ടെത്തിയെന്നായിരുന്നു അന്നത്തെ വാര്‍ത്ത. അന്താരാഷ്ട്രതലത്തിൽ ഇത് വലിയ വാര്‍ത്താ പ്രാധാന്യം നേടിയെങ്കിലും പിന്നീട് ഇത് ഒരു പാറയാണെന്നു തെളിയുകയായിരുന്നു. ചില്ലു പോലെ തിളക്കമുള്ളതിനാൽ പേടകം പകര്‍ത്തിയ ചിത്രങ്ങളിൽ ഈ വസ്തു ജെൽ പോലെ കാണപ്പെട്ടതായിരുന്നു സംശയത്തിന് ഇടയാക്കിയത്.

ഈ സാഹചര്യത്തിൽ നിലവിൽ ചന്ദ്രനിൽ ക്യൂബിൻ്റെ ആകൃതിയിൽ കാണപ്പെട്ട വസ്തുവിൻ്റെയും യഥാര്‍ഥ സ്വഭാവം എന്താണെന്ന് അറിയാൻ അടുത്തു പോയി നിരീക്ഷിക്കേണ്ടി വരും. ഇതൊരു ചതുരാകൃതിയിലുള്ള പാറയാകാനാണ് സാധ്യതയെന്നാണ് സിനെറ്റ് റിപ്പോര്‍ട്ടിൽ പറയുന്നത്. ഉൽക്കാശിലകള്‍ പതിച്ച് നിരവധി ഗര്‍ത്തങ്ങളുള്ള ചന്ദ്രൻ്റെ ഈ ഭാഗത്ത് ഇത്തരം പാറകള്‍ കാണാൻ സാധ്യത കൂടുതലാണെന്നും വിദഗ്ധര്‍ പറയുന്നു.

ഭിന്നശേഷിക്കാരെ വിവാഹം ചെയ്ത് തട്ടിപ്പ്; സഹോദരിമാര്‍ പറ്റിച്ചത് 11 പേരെ; കഠിനതടവ് വിധിച്ച് കോടതി

മുൻപ് നാസ ഉള്‍പ്പെടെയുള്ള ബഹിരാകാശ ഏജൻസികല്‍ പലവട്ടം ചാന്ദ്ര പര്യവേഷണത്തിനായി റോവറുകളും ഉപഗ്രഹങ്ങളും അയച്ചിട്ടുണ്ടെങ്കിലും ചന്ദ്രൻ്റെ മറുവശത്ത് ആദ്യമായി റോവര്‍ ഇറക്കിയത് ചൈനയായിരുന്നു. ചന്ദ്രോപരിതലത്തിന് അടിയിൽ എന്താണ് ഉള്ളതെന്ന കാര്യത്തിൽ വ്യക്തത വരുത്താൻ ചാങ് ഇ 4 ദൗത്യം സഹായിക്കുമെന്നാണ് ചൈന പ്രതീക്ഷിക്കുന്നത്.

നാഗലാൻഡിൽ സൈന്യം 11 പേരെ വെടിവച്ച് കൊന്നു; അപലപിച്ച് മുഖ്യമന്ത്രി
കൊഹിമ: നാഗാലാന്റിൽ സൈന്യം നടത്തിയ വെടിവയ്പ്പിൽ 13 പ്രദേശവാസികള്‍ കൊല്ലപ്പെട്ടു. മോൺ ജില്ലയിലെ തിരു ഗ്രാമത്തില്‍ ശനിയാഴ്ച രാത്രിയോടെയാണ് ഏറ്റുമുട്ടലുണ്ടായത്. ഇതുവരെ ഒരു സൈനികന്റെ അടക്കം 13 മൃതദേഹങ്ങള്‍ കണ്ടെത്തിയതായി പ്രദേശവാസികളെ ഉദ്ധരിച്ച് ദേശീയ മാധ്യമങ്ങള്‍ റിപ്പോര്‍ട്ട് ചെയ്യുന്നു. മരണനിരക്ക് ഉയരാൻ സാധ്യതയുണ്ടെന്നാണ് റിപ്പോര്‍ട്ട്.