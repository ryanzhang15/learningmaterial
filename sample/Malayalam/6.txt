മിഥുൻ പുതപ്പിനടിയിൽ നിന്നും തല പുറത്തേക്കിട്ട് കൈ എത്തിച്ച് മൊബൈൽ എടുത്ത് സമയം നോക്കി. അഞ്ചു മണി ആവുന്നേയുള്ളൂ. ഇന്നവധി ദിവസം അല്ലേ... കുറച്ചു സമയം കൂടി കിടക്കാം.. പുതപ്പ് തലവഴി മൂടിയതും അതാ ഫോൺ റിങ് ചെയ്യുന്നു. 'അമ്മയാണല്ലോ'.... "മോനേ.... മറക്കാതെ ക്ഷേത്രത്തിൽ പോണോട്ടോ. നമ്മുടെ നാടല്ലെന്ന് കരുതി ശീലങ്ങളൊന്നും തെറ്റിക്കല്ലേ"..." ഒന്നും തെറ്റിക്കില്ല '' ഞാനിതാ എഴുന്നേറ്റു....മിഥുൻ അമ്മയ്ക്ക് മറുപടി കൊടുത്തു... " ശരി മോനേ... ഉച്ചക്ക് വിളിക്കാം" അമ്മ ഫോൺ കട്ട് ചെയ്തു...

എറണാകുളത്തെ ഒരു ഐടി സ്ഥാപനത്തിൽ ജോലി ചെയ്യുന്ന തൃശ്ശൂർ സ്വദേശിയാണ് മിഥുൻ. ജോലിത്തിരക്ക് കൂടുതൽ ഉള്ളതുകൊണ്ട് ആഴ്ച അവസാനം വീട്ടിൽ പോകാൻ മിഥുന് സാധിച്ചില്ല.. ക്ഷേത്ര ദർശനം മുടക്കേണ്ടെന്ന് മനസ്സിൽ കരുതി മിഥുൻ എഴുന്നേറ്റു...

അവൻ മുറിയുടെ ജനാല തുറന്നിട്ടു. അതിലൂടെയുള്ള പ്രഭാത കാഴ്ച അവനെന്നും ഉണർവായിരുന്നു. ആ ജനാലയിലൂടെ നോക്കിയാൽ തൊട്ടടുത്തായി ഒരു ഒറ്റമുറി വീടു കാണാം. വീട് എന്നു പറയാം... അത്രമാത്രം... തേയ്ക്കാത്ത ചുമരും... അവിടവിടെ പൊട്ടി പിളർന്ന ഷീറ്റുകൊണ്ട് മറച്ച മേൽക്കൂരയും.... എന്നും പുലർച്ചെ അവിടെ നിന്നും റേഡിയോയിലൂടെയുള്ള ഭക്തിഗാനങ്ങൾ ഉച്ചത്തിലായി കേൾക്കാം. ഒരാളെ മാത്രമേ മിഥുൻ ആ വീട്ടിൽ കണ്ടിട്ടുള്ളൂ.

എന്നും രാവിലെ അയാൾ വീടും പരിസരവും വൃത്തിയാക്കുന്നത് കാണാം. അതു കഴിഞ്ഞ് ഒരു പഴയ ബൈക്കിൽ പുറത്തേക്ക് പോകും. രാത്രി തിരിച്ചെത്തും. ആ വീട്ടിൽ വൈദ്യുതി കണക്ഷൻ ഇല്ല. രാത്രിയായാൽ എമർജൻസി ലൈറ്റിന്റെ പ്രകാശവും, പിന്നെ മദ്യലഹരിയിൽ അയാളുടെ സ്വരത്തിലുള്ള പഴയ സിനിമാഗാനങ്ങളും... എല്ലാം വിഷാദമയം.

മിഥുൻ പലവട്ടം അയാളെ വഴിയിൽ വച്ച് കണ്ടിട്ടുണ്ട്.. പക്ഷെ അയാൾ ഒരു പരിചയഭാവം പോലും നടിക്കില്ല.. ഇന്നെന്തോ അവിടെ നിന്നും ഒരനക്കവും ഇല്ലാതെ കണ്ടപ്പോൾ മനസ്സിനൊരു പ്രയാസം.. കുറച്ചു സമയം നോക്കി നിന്നിട്ട് മിഥുൻ അമ്പലത്തിൽ പോകാനുള്ള ഒരുക്കത്തിലായി.

ക്ഷേത്ര ദർശനം കഴിഞ്ഞ് വന്ന മിഥുൻ ഒരു ചായ ഉണ്ടാക്കി കുടിച്ചതിനു ശേഷം വീണ്ടും ആ വീട്ടിലേക്ക് നോക്കി നിന്നു. അവിടെ അയാളെ കണ്ടതേയില്ല.. മിഥുന് എന്തോ ഒരു വിഷമം തോന്നി. "ഒന്നവിടെ വരെ ചെന്നു നോക്കിയാലോ " അവന്റെ മനസ്സു പറഞ്ഞ അതേ വേഗതയിൽ കാലുകളും അങ്ങോട്ട് ചലിക്കാൻ തുടങ്ങി.

അവിടെ ചെന്നപ്പോൾ കണ്ട കാഴ്ച അവനെ വല്ലാതെ വേദനിപ്പിച്ചു. വെറും തറയിൽ ഒരു ഷീറ്റ് വിരിച്ച് അയാൾ കിടക്കുന്നു . മിഥുൻ അയാളെ കുലുക്കി വിളിച്ചു. ഒരനക്കവും ഇല്ല. അവന് പരിഭ്രാന്തിയായി.. അടുത്തിരുന്ന പാത്രത്തിൽ നിന്ന് കുറച്ചു വെള്ളമെടുത്ത് അയാളുടെ മുഖത്തേക്ക് തളിച്ചു. എന്നിട്ടും ഒരു വ്യത്യാസവുമില്ല. അവൻ ഓടിചെന്ന് കാർ ഇറക്കി കൊണ്ടുവന്നു. അയാളെ വളരെ പ്രയാസപ്പെട്ട് താങ്ങി പിടിച്ച് കാറിൽ കയറ്റി.

മിഥുൻ വാഹനം അടുത്തുള്ള ആശുപത്രിയിലേക്ക് തിരിച്ചു. ആശുപത്രിയിൽ എത്തിയ ഉടനെ അയാളെ അത്യാഹിത വിഭാഗത്തിലേക്ക് പ്രവേശിപ്പിച്ചു.. റിസെപ്ഷനിസ്റ്റ് പേരും അഡ്രസ്സും ചോദിച്ചപ്പോൾ അവനു അപ്പോ മനസ്സിൽ തോന്നിയ പേരും അവന്റെ അഡ്രസ്സും പറഞ്ഞു കൊടുത്തു. ഡോക്ടർ അയാളെ പരിശോധിച്ചതിനു ശേഷം ഇൻജക്ഷനും മരുന്നുകളും കൊടുക്കാൻ നിർദ്ദേശിച്ചു. അതിനു ശേഷം മിഥുനെ റൂമിലേക്ക് വിളിച്ചു.

അയാൾക്ക് ശരീരത്തിലെ ഗ്ലൂക്കോസ് ലെവൽ താഴ്ന്നതാണെന്നും, പ്രഷർ കുറവാണെന്നും, ഡോക്ടർ പറഞ്ഞു. പേടിക്കേണ്ട ആവശ്യമില്ലെന്നും ഫ്ലൂയിഡ് തീർന്നാൽ അയാളെ വീട്ടിലേക്ക് കൊണ്ടു പോകാമെന്നും ഡോക്ടർ കൂട്ടിച്ചേർത്തു. മിഥുന് ആശ്വാസമായി. കുറച്ചു സമയത്തിനു ശേഷം നഴ്സ് മിഥുനെ വിളിച്ച് അയാൾ കണ്ണു തുറന്നെന്ന് അറിയിച്ചു.

ഉച്ചയോടെ അയാളുടെ ശരീരസ്ഥിതി സാധാരണ രീതിയിലേക്ക് വന്നു. ഡോക്ടർ വീട്ടിൽ ചെന്നാൽ കഴിക്കേണ്ട മരുന്നുകൾ കുറിച്ചു കൊടുത്തു. അതു വാങ്ങി ബിൽ അടച്ചതിനു ശേഷം മിഥുൻ അയാളേയും കൂട്ടി വാഹനത്തിനടുത്തേക്ക് നീങ്ങി. ഈ സമയമത്രയും അയാൾ മിഥുനെ നോക്കി ഒന്നു ചിരിച്ചുതല്ലാതെ ഒന്നും മിണ്ടിയില്ല.

തിരിച്ചു വീട്ടിലേക്കുള്ള യാത്രക്കിടയിൽ ഒരു ഹോട്ടലിൽ കയറി അവർ ഭക്ഷണം കഴിച്ചു. അതിനിടയിൽ മിഥുൻ അയാളുടെ പേര് ചോദിച്ചു. "അജയൻ " എന്നു മുഖമുയർത്താതെ തന്നെ ഒരു മറുപടി... അത്ര മാത്രം. 'വീട് എവിടെയാണ്? അതിന് മറുപടി മൗനം മാത്രം... പിന്നെ മിഥുന് അയാളോട് ഒന്നും ചോദിക്കാൻ തോന്നിയില്ല..

തിരിച്ചു വീട്ടിലേക്കെത്തുന്ന സമയമത്രയും അവരുടെ ഇടയിൽ ഒരു സംസാരവും ഉണ്ടായില്ല. തിരിച്ചെത്തിയ ശേഷം മിഥുൻ അയാളെ വീടുവരെ കൊണ്ടുവിട്ടു. കഴിക്കേണ്ട മരുന്നുകളും അതിന്റെ സമയവും പറഞ്ഞു കൊടുത്തു. തിരിച്ചു റൂമിലെത്തിയ മിഥുൻ ക്ഷീണം മൂലം നന്നായിട്ട് ഉറങ്ങി പോയി. ഉറങ്ങിയെഴുന്നേറ്റതും സന്ധ്യയോടടുത്തിരുന്നു.

ഫ്രഷായി ഒരു ചായ ഉണ്ടാക്കി കുടിച്ചതിനു ശേഷം മിഥുൻ രാത്രിയിലേക്കുള്ള ഭക്ഷണം ഉണ്ടാക്കി. അതിൽ നിന്നും ഒരു ഭാഗം ഒരു പാത്രത്തിലാക്കി അജയന്റെ വീട്ടിലേക്കു നടന്നു. മിഥുൻ അവിടെ എത്തിയപ്പോൾ അജയൻ നല്ല ഉറക്കത്തിലായിരുന്നു. അവൻ അയാളെ വിളിച്ചുണർത്തി.

മിഥുനെ കണ്ടതും അജയൻ എഴുന്നേറ്റിരുന്നു.... പതുക്കെ ചിരിച്ചു. "എങ്ങനെയുണ്ട് അജയേട്ടാ?... ഇപ്പോ ക്ഷീണം കുറവുണ്ടോ?... മിഥുന്റെ ചോദ്യത്തിന് മറുപടിയായ കുറവുണ്ടെന്ന അർത്ഥത്തിൽ അജയൻ ശിരസ്സനക്കി... മിഥുൻ ഭക്ഷണവും വെള്ളവും അജയനരികിലേക്ക് നീക്കിവച്ചിട്ട് കഴിക്കാൻ ആവശ്യപ്പെട്ടു... "

ആദ്യം വിസ്സമ്മതിച്ചെങ്കിലും മിഥുന്റെ നിർബന്ധത്തിനു വഴങ്ങി അജയൻ ഭക്ഷണം കഴിച്ചു. അതിനു ശേഷം കഴിക്കേണ്ട മരുന്നുകളും എടുത്തു കൊടുത്തതിനു ശേഷമാണ് മിഥുൻ അവിടെ നിന്നും മടങ്ങിയത്.. യാത്ര പറഞ്ഞിറങ്ങുമ്പോൾ അജയന്റെ കണ്ണുകൾ നിറയുന്നത് മിഥുൻ ശ്രദ്ധിച്ചിരുന്നു..

പിന്നീടുള്ള ദിവസങ്ങളിലെല്ലാം അജയൻ മിഥുനെ കാണാനായി വരും.. കുറച്ചു സമയം സംസാരിച്ചിരിക്കും... ഒരാഴ്ചക്കു ശേഷം ഒരു ദിവസം രാവിലെ തന്നെ അജയൻ മിഥുനെ തിരക്കി വന്നു. "എന്താ അജയേട്ടാ ഇന്നു രാവിലെ തന്നെ... ജോലിയില്ലേ? മിഥുൻ ചോദിച്ചു... " ഇന്നു വൈകീട്ട് നമുക്ക് ഒരുമിച്ച് ഒരിടം വരെ പോകണം... അജയൻ ചെറുചിരിയോടെ മറുപടി പറഞ്ഞു. "അതിനെന്താ ഞാൻ റെഡി".. മിഥുൻ സമ്മതം അറിയിച്ചു..

അന്നു വൈകീട്ട് മിഥുൻ ജോലി കഴിഞ്ഞെത്തിയപ്പോൾ അജയൻ കാത്തു നിൽക്കുന്നുണ്ടായിരുന്നു.. രണ്ടു പേരും കൂടി യാത്ര പുറപ്പെട്ടു.. അജയൻ നിർദ്ദേശിച്ച വഴികളിലൂടെ മിഥുൻ ഡ്രൈവ് ചെയ്തു.. മുപ്പതു മിനിട്ട് ദൈർഘ്യമുള്ള ആ യാത്ര ചെന്നെത്തിയത് " ചെറുപുഷ്പം " എന്നു പേരുള്ള ഒരു അനാഥാലയത്തിന്റെ മുന്നിലായിരുന്നു.. കാർ പാർക്ക് ചെയ്തതിനു ശേഷം മിഥുൻ അജയന്റെ കൂടെ അനാഥാലയത്തിനുള്ളിലേക്ക് കടന്നു.

പെട്ടെന്നാണ് പിങ്ക് നിറത്തിലുള്ള കുഞ്ഞുടുപ്പുമിട്ട് നാലുവയസ്സു മാത്രം പ്രായം തോന്നിക്കുന്ന ഒരു കുഞ്ഞ് അജയനടുത്തേക്ക് ഓടിയടുത്തത്.. അവളെ കണ്ടതും അജയൻ അവൾക്കരികിലേക്ക് ഓടി ചെന്നു.... അവളെ വാരിയെടുത്തു.. പോക്കറ്റിൽ നിന്നും ഒരു ചോക്ലേറ്റ് എടുത്ത് അവൾക്കു കൊടുത്തു.

അവൾ അത് വാങ്ങിയശേഷം അജയന്റെ കവിളിൽ നിറയെ ഉമ്മ കൊടുക്കുന്നത് മിഥുൻ ആശ്ചര്യത്തോടെ നോക്കി നിന്നു.. അതിനു ശേഷം അജയൻ മിഥുനെ ഒരു വലിയ മുറിക്കുള്ളിലേക്ക് കൂട്ടികൊണ്ടു പോയി... അവിടെ പല പ്രായത്തിലുള്ള കുട്ടികൾ ഒരുമിച്ചിരുന്ന് ഭക്ഷണം കഴിക്കുന്നു... അപ്പോഴേക്കും ഒരു മദ്ധ്യവയസ്കയായ സ്ത്രീ അവരുടെ അരികിലേക്ക് വന്നു.

"ഇന്നെന്താ അജയൻ വൈകിയത്... അമ്മുക്കുട്ടി അജയനെ കാണാതെ ഒന്നും കഴിക്കില്ലെന്നറിയില്ലേ" .... ആ സ്ത്രീ അജയനോട് ഇത്രയും ചോദിച്ചു കൊണ്ട് മിഥുനെനോക്കി.... "ലക്ഷ്മിയമ്മേ... ഇതാണ് ഞാൻ പറഞ്ഞ മിഥുൻ.. ഇയാളേയും കൂട്ടി വരാനിരുന്നതുകൊണ്ടാണ് ഞാൻ വൈകിയത്... "മിഥുൻ... ഇത് ലക്ഷ്മിയമ്മ... ഈ സ്ഥാപനത്തിലെ എല്ലാ മക്കളുടേയും അമ്മ" ... അജയൻ ഇരുവരേയും പരിചയപ്പെടുത്തി...

"രണ്ടുപേരും വന്ന് ആഹാരം കഴിക്കൂ... എന്നിട്ടാവാം ബാക്കി സംസാരം... ലക്ഷ്മിയമ്മ രണ്ടു പേർക്കും ഭക്ഷണം വിളമ്പി കൊടുത്തു.... അജയൻ അമ്മുക്കുട്ടിക്ക് ഭക്ഷണം കൊടുക്കുന്നതും, അവളുടെ
കൊഞ്ചലുകൾക്കൊത്ത് അവളോട് സംസാരിക്കുന്നതും മിഥുൻ നോക്കിയിരുന്നു.
ഭക്ഷണം കഴിച്ചതിനു ശേഷം അമ്മുക്കുട്ടിയെ ഉറക്കികിടത്തി , മറ്റു കുട്ടികളോടും വിശേഷങ്ങൾ പങ്കുവച്ചതിനു ശേഷം ആണ് അജയൻ മിഥുന്റെ അരികിലെത്തിയത്. ലക്ഷ്മിയമ്മയോടും കുറച്ചു സമയം സംസാരിച്ചതിനു ശേഷമാണ് അവർ അവിടെ നിന്നും മടങ്ങിയത്... യാത്ര പറഞ്ഞിറങ്ങുമ്പോൾ മിഥുൻ ഒരു തുക ലക്ഷ്മിയമ്മയെ ഏൽപ്പിക്കാൻ മറന്നില്ല...

മടക്ക യാത്രയിൽ മിഥുന് അജയനോട് എന്തൊക്കെയോ ചോദിച്ചറിയണം എന്നുണ്ടായിരുന്നു.. പക്ഷെ അവൻ അജയനോട് ചോദിച്ചതിത്ര മാത്രം...." അമ്മുക്കുട്ടി അജയേട്ടന്റെ മകളാണോ?... അജയൻ അപ്പോഴും ഒന്നും മിണ്ടാതെ പുറത്തെ കാഴ്ചകളിൽ മുഴുകിയിരിക്കുകയായിരുന്നു...
തിരിച്ചെത്തിയ ശേഷം അജയൻ മിഥുനേയും കൂട്ടി വീട്ടിലേക്ക് നടന്നു... കുറച്ചു സമയത്തേക്ക് അയാൾ ഒന്നും മിണ്ടിയില്ല... പിന്നെ പതുക്കെ സംസാരിക്കാൻ തുടങ്ങി...

കോട്ടയം ആണ് അജയന്റെ സ്വദേശം.. അച്ഛനും അമ്മയും സഹോദരങ്ങളും ഉള്ള ഒരു സാധാരണ കുടുംബം. ഒരു കൺസ്ട്രക്ഷൻ കമ്പനിയിൽ സൂപ്പർവൈസറായിരുന്നു അയാൾ. വിവാഹ പ്രായമായപ്പോൾ മായ അയാളുടെ ജീവിതത്തിലേക്ക് കടന്നു വന്നു. എല്ലാ രീതിയിലും സന്തോഷകരമായ ജീവിതം. പക്ഷെ രണ്ടു വർഷം കഴിഞ്ഞിട്ടും അവർക്ക് ഒരു കുഞ്ഞുണ്ടായില്ല.. പ്രാർത്ഥനയും ചികിത്സയുമായി അഞ്ചു വർഷം കടന്നു പോയി. വീട്ടിലുള്ളവർ മായയുമായുള്ള ബന്ധം ഉപേക്ഷിക്കാൻ നിർബന്ധിച്ചു കൊണ്ടേയിരുന്നു.. പക്ഷെ അജയൻ അതൊന്നും ചെവികൊണ്ടില്ല..

വീട്ടുകാരുടെ കുറ്റപ്പെടുത്തലുകൾ കേട്ട് നിവൃത്തിയില്ലാതെ വന്നപ്പോൾ അജയൻ സ്വന്തമായി ഒരു വീടു വച്ച് മായയേയും കൂട്ടി അതിലേക്ക് താമസം മാറ്റി.. അതിനു ശേഷം തുടർന്ന ചികിത്സ മൂലം ഏഴ് വർഷം കഴിഞ്ഞ് അവർക്ക് ഒരു കുഞ്ഞ് ജനിച്ചു... "കാശിനാഥൻ" എന്ന് അവനെ പേരു ചൊല്ലി വിളിച്ചെങ്കിലും അജയനും മായയ്ക്കും അവന് "അപ്പു " ആയിരുന്നു. സന്തോഷത്തിന്റെ നാളുകളായിരുന്നു അതിനു ശേഷം... അജയൻ ഒരു കുറവും വരുത്താതെ ആണ് അപ്പുവിന്റെ കാര്യങ്ങൾ എല്ലാം ചെയ്തിരുന്നത്..

അന്ന് അപ്പുവിന്റെ അഞ്ചാമത്തെ പിറന്നാൾ ആയിരുന്നു.. അതിരാവിലെ തന്നെ മൂന്നു പേരും കൂടി അമ്പലത്തിൽ പോകാനുള്ള ഒരുക്കത്തിലാണ്.. " അജയേട്ടാ....... അഞ്ചുവർഷമായില്ലേ ഒരു കാര്യം തന്നെ ഞാൻ ആവശ്യപ്പെടുന്നു... ഈ വർഷമെങ്കിലും അപ്പുമോന്റെ പിറന്നാൾ ആയിട്ട് അതൊന്നു സാധിച്ചു തരാമോ.. "..... മായയുടെ ചോദ്യം കേട്ട് അജയൻ അവളെ തന്നെ കുറച്ചു സമയം നോക്കി നിന്നു.... മായ തുടർന്നും പറഞ്ഞു കൊണ്ടേയിരുന്നു.... അപ്പുമോൻ ജനിക്കുന്നതിനു മുൻപ് ഞാൻ അവിടെ പോയിട്ടുള്ളതാ.... നമ്മുടെ നാട്ടിലെ ക്ലബ്ബിന്റെ വാർഷികത്തിന് ആർഭാടത്തോടെയുള്ള പരിപാടികൾ എല്ലാം മാറ്റിവച്ച് ആ തുക കൊണ്ട് ആ അനാഥാലയത്തിലെ കുട്ടികൾക്ക് ഒരു നേരത്തെ ഭക്ഷണം കൊടുത്ത ദിവസം...

"അന്നു ഞാൻ മനസ്സിൽ കരുതിയതാ.... ഒരു കുഞ്ഞുണ്ടായാൽ കുഞ്ഞിന്റെ ആദ്യത്തെ ജന്മദിനം ആ കുട്ടികൾക്കൊപ്പം വേണമെന്ന് .... പക്ഷെ
അജയേട്ടൻ ഇത്ര വർഷം കഴിഞ്ഞിട്ടും അതിനൊരു താൽപ്പര്യവുമില്ല... അപ്പുമോന് വേണ്ടി ഇന്ന് ചിലവാക്കുന്ന തുക നമുക്ക് അവിടെ കൊടുക്കാം.... " ...അജയനു ദേഷ്യം വന്നു തുടങ്ങി.... നീ ഇവിടെ തന്നെ നിന്നു പറഞ്ഞു കൊണ്ടേയിരുന്നോ... ഇന്നു അപ്പൂനേയും കൊണ്ട് എവിടെല്ലാം പോവാനുണ്ട്... അടുത്ത വർഷം നോക്കാം...അത്രയും പറഞ്ഞ് അപ്പുവിനേയും കൊഞ്ചിച്ചു കൊണ്ട് അജയൻ ഇറങ്ങി നടന്നു... ഇനിയൊന്നും പറഞ്ഞിട്ട് കാര്യമില്ലെന്ന് മനസ്സിലായ മായ പുറകേയും....

അമ്പലത്തിൽ നിന്നും ഇറങ്ങിയപ്പോഴാണ് ഒരു നാടോടി സ്ത്രീ ഒരു കുഞ്ഞിനെയും കൊണ്ട് അവരുടെ മുന്നിലേക്ക് വന്നത്... വളരെ പ്രാകൃതമായ വേഷം... കുഞ്ഞിന് അപ്പുവിന്റെ അതേ പ്രായം....
"കാലയിലിരുന്ത് കുളന്തൈ എതൈയുമേ
ശാപ്പിടവില്ലെ എതാവത് കൊടുങ്കയ്യ " അവർ അജയനു നേരെ കൈ നീട്ടി... അജയൻ പക്ഷെ ഒന്നും കൊടുക്കാതെ ബൈക്ക് സ്റ്റാർട്ട് ചെയ്തു... മായയ്ക്ക് ആ കുഞ്ഞിന്റെ മുഖം കണ്ടിട്ട് വല്ലാതെ വിഷമം തോന്നി... " ഒരു നേരെത്തെ ഭക്ഷണത്തിനുള്ളത് കൊടുക്കാമായിരുന്നില്ലേ? "... മായ ചോദിച്ചു....

"അപ്പുമോന് വിശക്കുന്നുണ്ടോ... അച്ഛനിപ്പോ ഇഷ്ടമുള്ളതെല്ലാം വാങ്ങി തരാട്ടോ....." ഇതല്ലാതെ ഒരു വാക്കു പോലും അജയനിൽ നിന്ന് മായ കേട്ടില്ല.... അവിടെയുള്ള ഏറ്റവും നല്ല ഹോട്ടലിനെ ലക്ഷ്യമാക്കി അജയൻ ബൈക്ക് ഓടിച്ചു പൊയ്ക്കൊണ്ടിരുന്നു... പെട്ടെന്നാണ് അജയനൊരു ഫോൺ വന്നത് ... ബൈക്ക് സൈഡിലേക്ക് ഒതുക്കാതെ തന്നെ അജയൻ കോൾ എടുത്തു...

ഒരു നിമിഷത്തെ അശ്രദ്ധ.... എതിരെ വന്ന ബസ്സിന്റെ സൈഡിലേക്ക് ബൈക്ക് ഇടിച്ചു കയറി.... പിന്നെയൊന്നും അജയന് ഓർമ്മയുണ്ടായില്ല.... ഒരാഴ്ച്ചക്കു ശേഷം അജയന് ബോധം തിരിച്ചുകിട്ടി... പതിയെ അവനു ബോദ്ധ്യമായി... അവന്റെ എല്ലാമെല്ലാമായിരുന്നവർ അവനെ വിട്ട് പോയി എന്നുള്ള സത്യം.... ശരീരം സാധാരണ സ്ഥിതിയിലേക്ക് എത്തിചേരാൻ ഒത്തിരി മാസങ്ങൾ വേണ്ടിവന്നു... പക്ഷെ ആരോഗ്യം വീണ്ടു കിട്ടിയപ്പോൾ അജയൻ ആ നാടും വീടും ഉപേക്ഷിച്ചു... വീടു വിറ്റു കിട്ടിയ സമ്പാദ്യവുമായി ഇവിടെ താമസമാക്കി... സുഖ സൗകര്യങ്ങൾ എല്ലാം ഉപേക്ഷിച്ച് ഇപ്പോഴുള്ള ജീവിതം... കയ്യിലുണ്ടായിരുന്ന സമ്പാദ്യം മുഴുവൻ അനാഥാലയത്തിലെ കുട്ടികൾക്കു വേണ്ടി ചിലവഴിച്ചു..

ഇപ്പോ ജോലി ചെയ്ത് കിട്ടുന്ന വരുമാനവും ആ കുട്ടികൾക്ക് വേണ്ടി തന്നെ... ഇനിയെനിക്ക് കിട്ടുന്ന ഒരോ നിമിഷവും ആ കുട്ടികൾക്ക് വേണ്ടിയുള്ളതാവണേ.... എന്ന ഒരേ ഒരു പ്രാർത്ഥനയേ എനിക്കുള്ളൂ... ഇത്രയും പറഞ്ഞ് നിർത്തിയ അജയനെ ആശ്വസിപ്പിക്കാൻ മിഥുന് നന്നേ പ്രയാസപ്പെടേണ്ടി വന്നൂ....

മിഥുൻ പതുക്കെ പുറത്തേക്ക് നടന്നു... ഇങ്ങനെയും ചില ജീവിതങ്ങൾ.... മനസ്സാകുന്ന ചില്ലുജാലകം തുടച്ചു മിനുക്കി നോക്കിയാൽ മാത്രം നമുക്ക് കാണാനും ഉൾക്കൊള്ളാനും കഴിയുന്നവ...
