We wilden iets moois. Zoals glinsterende dauwdruppels in een spinnenweb. Of twee bejaarden op hun tandemfiets. Lobbige paddenstoelen, groeiend uit een heldergroen bemoste bosbodem. Iemand die verwelkomend de handen naar ons uitstak. We snakten gewoonweg naar schoonheid.

Maar in plaats daarvan waren er schietincidenten, brandende auto’s en agressieve gezichtsuitdrukkingen. Een flegmatische politiecommissaris met lila-grijs haar. Er was schade waar geen schade meer geleden kon worden. Er waren robots en raketten. Er was een baby die stierf van de honger, ergens in Jemen. De arts keek schichtig richting de camera terwijl hij het moment van overlijden bevestigde. We zagen de doffe blik in de ogen van de moeder op de achtergrond. Er waren mensen die niet konden luisteren en mensen die niet wilden luisteren, mensen die zich overal wat van aantrokken en mensen die zich nergens wat van aantrokken. Mensen die al hun hoop vestigden op buitenaards leven. Er was ‘Luchtbuks Ria’ die haar laatste schoten loste. Er waren documentaires. Er waren verlanglijstjes. Staafmixer. Citruspers. Powerbank. Laptoptas. Gin-tonic glazen. Niemand wenste voor vrede op aarde, medemenselijkheid, of op zijn minst wat meer gemeenschapszin. Dat zijn zaken, bedachten we, die je pas begint te missen zodra je je realiseert dat je ze kwijt bent.

We realiseerden ons dat we het kwijt waren.

We deden oefeningen. We mediteerden. We probeerden tegelijkertijd hetzelfde deuntje in ons hoofd te houden. We lieten onszelf achterovervallen in elkaars armen. We liepen om de beurt geblinddoekt door de kamer en volgden de aanwijzingen op die de ander ons gaf. We deelden onze diepste geheimen en gaven kleur aan onze gevoelens. We zeiden dingen als: jouw rood-blauw is een goede aanvulling op mijn geel-groen.

Daarna zeiden we heel lang niets meer.

Vanochtend deden we alsof we wasmachines waren. We drukten elkaar op de neus, riepen ‘piep’ en begonnen rondjes om onze eigen as te draaien. We draaien als dansende Derwisjen. We draaien nog steeds, net zo lang tot alles is schoongespoeld.