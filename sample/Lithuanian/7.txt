Gaisras atidengė ir padegtos Kauno eglės paslaptį įvertino padarytą žalą  (257) Nerijus Povilaitis, Inga Dubauskienė, www.DELFI.lt 2021 m. gruodžio 4 d. 11:39 aA Šeštadienio rytą į Kauno Rotušės aikštę rinkosi sukrėsti kauniečiai norėdami apžiūrėti naktį padegtą Kalėdų eglę. O jau šeštadienio vakarą paaiškėjo, kad sukelto gaisro padariniai nėra labai dideli ir neturi esminės įtakos žaliaskarės žavesiui. Techninė klaida. Nepavyko atkurti vaizdo.(Klaidos kodas: 100002) Žala ne tokia didelė, kaip atrodė pradžioje Ryte apžiūrint eglę baimintasi, kad ugnis sugadino ją apraizgiusią sudėtingą laidų sistemą, tiekiančią elektros energiją tūkstančiams mažų lempelių. Vėliau paaiškėjo, kad nešviečia tik ta eglės dalis, kuri buvo sunaikinta ugnies. Panašu, kad elektros instaliacija buvo įrengta taip, kad pažeidus vieną eglės segmentą nenukentėtų kiti. Kauno puošmena atkuriama gana sparčiai Žinia apie įvykusią nelaimę, precedento neturintį vandalo išpuolį prie Kauno Kalėdų eglės sutraukė būrius žmonių. Vieni jų atvyko jau rytą, norėjo savo akimis pamatyti, kaip po išpuolio atrodo Kalėdų simbolis. Tačiau didžioji dalis kauniečių ir miesto svečių prie žėrinčios žaliaskarės sugužėjo vakare. Jie galėjo stebėti, kaip tvora aptvertoje teritorijoje pluša darbininkai: šakomis „lopo“ apdegintą eglės dalį, pažeistoje vietoje atkuria iliuminacijas. Darbai vyksta gana sparčiai, tad tikėti, kad jau kitos savaitės pradžioje Kauno eglė bus visiškai atkurta. Gaisras atskleidė Kauno eglės paslaptį Paradoksalu, tačiau padegėjo išpuolis atskleidė nedidelę šiųmetės Kauno eglės paslaptį. Paaiškėjo, kad jos viduje, kur anksčiau buvo įrengiama erdvė vaikams, šįkart eglės kūrėjai įrengė savo reikmenų sandėlį ir, panašu, poilsio patalpą. Liepsnoms sunaikinus dalį eglišakių per atsivėrusias ertmes matėsi viduje stovintis stalas bei kėdės. O vidun patenkama per „slaptą“ įėjimą – eglių šakomis uždengtas duris. Kauno eglė jau daugelį metų kuriama naudojant vieną ir tą pačią konstrukciją, kurią kadaise miestas įsigijo už solidžią pinigų sumą – apie 20 metrų aukščio metalinę koloną ir aplinkui ją montuojamus ažūrinius segmentus. Prie jų tvirtinamos eglių šakos, tad improvizuotas medžio vidus yra tarsi milžiniškas vigvamas. Tiesioginę transliaciją iš Kauno Rotušės aikštės galite stebėti čia: Sorry, the video player failed to load.(Error Code: 104153) Kaip BNS sakė Priešgaisrinės apsaugos ir gelbėjimo departamento atstovai, pranešimas apie gaisrą gautas 1 val. 43 minutės. Atvykę ugniagesiai rado atvira liepsna degančią Kalėdų eglę – gaisras likviduotas per tris minutes, iš viso apdegė apie 15 kvadratinių metrų eglės dekoracijų ir konstrukcijų. Ugniagesiams pavyko laiku sutramdyti ugnį, išdegė tik vienas jos šonas. Tačiau ugnis sunaikino elektros instaliaciją. Šeštadienio rytą nuiminėjami apdegę eglutės elementai. Kiek eglės atstatymo darbai užtruks, kol kas neaišku, tačiau miestas dės visas pastangas, kad eglutė įsižiebtų kuo greičiau. Kauno policijos atstovė Odeta Vaitkevičienė Delfi papasakojo, kaip pareigūnams pavyko taip greitai sulaikyti įtariamąjį padegimu. „Miesto stebėjimo kameros užfiksavo atvykusį automobilį ir jo markę, ta informacija mes pasidalijome su mieste dirbusiomis pajėgomis. Keliolikos minučių bėgyje pareigūnai blokavo minėtą automobilį ir sulaikė asmenį, įvykdžiusį šią nusikalstamą veiką“, – kalbėjo prie apdegusios eglės atvykusi O. Vaitkevičienė. Pasak jos, sulaikymo metu vienas pareigūnas susižalojo ranką ir koją, šiuo metu jis tarnybos tęsti nebegali, gydosi ambulatoriškai. Už turto sunaikinimą ar apgadinimą visuotinai pavojingu būdu gresia laisvės atėmimas iki 5 metų. Kauno miesto mero patarėjas Tomas Jarusevičius apgailestavo, kad pirmą kartą Kaune matomas toks makabriškas vaizdas. „Nepraėjus nė savaitei, tūkstančiams kauniečių jau atvykus ir pasigrožėjus šia eglute, kitiems tenka matyti šį liūdną vaizdą“, – Delfi kalbėjo jis. „Yra ir gerų žinių. Kauniečiai tokiu atveju parodo neišpasakytą vienybę. Praėjus vos keletui valandų po incidento čia jau darbavosi eglutės kūrėjos komanda, kuri vertino padarinius, traukė nuodėgulius ir ruošėsi intensyviam darbui. Dar neprašvitus čia jau stovėjo Kauno gatvių apšvietimo bokšteliai, kurie jau dabar yra pasiruošę bet kurią akimirką pradėti dengti eglės konstrukciją naujomis eglišakėmis. Sutelktos nemažos pajėgos ir visi, kurie gali šioje situacijoje padėti“, – sakė T. Jarusevičius. Svarbiausia, pasak mero patarėjo, kad eglutė stovi, ji sulaukia daug lankytojų. „Visi supranta, kad tarp tūkstančių, norėjusių pasigrožėti šiuo išskirtiniu reginiu, atsirado viena apgailėtina išimtis – asmuo, kuris, švelniai tariant, vertas Grinčo epiteto“, – kalbėjo T. Jarusevičius. Prie Kauno eglės atvykusi jos kūrėja, menininkė Jolanta Šmidtienė Delfi sakė, kad darbininkai nuniokotą eglę tvarko jau nuo trečios valandos nakties. Ji tikisi, kad sutvarkyta eglė atrodys lygiai taip pat, kaip prieš nemalonius šios nakties įvykius. J. Šmidtienė viliasi, kad kitą savaitę eglė vėl stovės apšviesta. Gaisro nuniokota Kauno Kalėdų eglė© DELFI / Nerijus Povilaitis „Antrą valandą aš gavau žinutę, kad dega eglė, nusiunčiau į mūsų kolegų pokalbį žinutę, kad taip nutiko, ir iškart visi suvažiavo prie eglės. Pirmiausia nurinkome sudegusias dekoracijas ir sukvietėme darbininkus, kad jas taisytų“, – sakė eglės kūrėja. Sudėtingiausia, pasak jos, bus atkurti apšvietimą. „Dabar reikės atrinkinėti, kurios lemputės užtrumpintos, kurios ne, ir keisti jas. Čia bus didžiausias iššūkis“, – sakė ji. „Pirmą kartą taip. Finansinės žalos dar nepaskaičiavome, bet daugiau tai moralinis dalykas. Šiuo metu nėra netgi nei pykčio, nei liūdesio. Yra adrenalinas, kad nebūtų tokio vaizdo, žmonės renkasi, o čia yra toks randas, kurį norisi kuo greičiau panaikinti“, – kalbėjo J. Šmidtienė. © DELFI Pasak jos, šviečiančios smilgos ne sudegė, bet apdegė, jos dabar išvežtos tvarkyti, o drugelius teks daryti iš naujo. „Pajutome didžiulį palaikymą, žmonės klausia, kuo gali padėti. Čia turbūt ta kalėdine dvasia veikia“, – sakė ji. © DELFI Paklausta apie galimus šio išpuolio motyvus, ji sakė mananti, kad tai tiesiog kvailystė. „Ir žmogaus gaila, ir pačio judesio, kuris dabar vyksta“, – sakė ji. Kauno savivaldybė ryte informavo, kad gaisro padariniai buvo šalinami dar šeštadienio naktį, o po detalesnės apžiūros bus siekiama rasti sprendimą, kaip Kalėdų simbolį kuo greičiau atkurti. Pagrindinę miesto eglę, puoštą drugelių dekoracijomis, kūrė daugiametė šio Kauno Kalėdų simbolio autorė, menininkė Jolanta Šmidtienė. 625 PASIDALINO Griežtai draudžiama DELFI paskelbtą informaciją panaudoti kitose interneto svetainėse, žiniasklaidos priemonėse ar kitur arba platinti mūsų medžiagą kuriuo nors pavidalu be sutikimo, o jei sutikimas gautas, būtina nurodyti DELFI kaip šaltinį.

Skaitykite daugiau: https://www.delfi.lt/news/daily/lithuania/gaisras-atidenge-ir-padegtos-kauno-egles-paslapti.d?id=88861295
