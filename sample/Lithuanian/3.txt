Ezopas
PASAKĖČIOS
LAPĖ IR VYNUOGĖS
Alkana lapė, pamačiusi nuo šakelės svyrančias vynuogių kekes, norėjo nusiraškyti, bet pasiekti
negalėjo. Nueidama pati sau pasakė:
– Neprisirpusios!
Taip ir kai kurie žmonės, nesugebėdami ko pasiekti, kaltina aplinkybes.
ŽMOGUS IŠ SKĘSTANČIO LAIVO
Vienas turtingas atėnietis plaukė kartu su kitais keleiviais. Užėjus smarkiai audrai, laivas apvirto.
Kiti keleiviai šoko į vandenį ir ėmė plaukti į krantą, o tas atėnietis nuolatos šaukėsi Atėnės,
žadėdamas jai galybes aukų, jei tik išsigelbės. Vienas iš nelaimės ištiktųjų, plaukdamas pro šalį, tarė:
– Šaukis Atėnės, bet ir rankas judink!
Taip pat ir mes šaukimės dievų, bet ir patys dirbkime, save vaduodami.
Žmogus pajunta laimę ne tada, kai, savim nesirūpindamas, susilaukia dievų paramos, o tada, kai jį,
visom jėgom plušantį, laimina dievai.
Ištiktas nelaimės, žmogus turi pats paprakaituoti gelbėdamasis, o tik tada dievo pagalbos šauktis.
ŽMONĖS IR DZEUSAS
Sako, kad dievas sukūręs gyvius ir visus apdovanojęs: vienam davęs jėgą, kitam – greitumą,
trečiam – sparnus. Tik žmogus, nuogas stovėdamas, tarė:
– Mane vieną palikai be savo malonės.
Dzeusas atsakęs:
– Kaip tu nematai dovanos, pačios didžiausios dovanos, kuri tau atiteko: gavai protą, brangiausią
ir dievams, ir žmonėms, galingiausią tarp galingųjų ir greičiausią tarp greitųjų.
Ir tada, atpažinęs dievo dovaną, žmogus nuėjo, nusilenkęs ir dėkodamas.
Kai kurie žmonės, susilaukę iš dievo brangiausios dovanos – proto, nepripažįsta tos garbės ir
pavydi bejausmiams ir neprotingiems gyvuliams.
ŽMOGUS IR LIŪTAS
Kartą keliavo žmogus ir liūtas. Ir vienas, ir kitas pūtėsi ir gyrėsi. Pagaliau prie kelio jie išvydo
statulą, kur buvo pavaizduotas vyras, smaugiąs liūtą. Žmogus, parodęs ją liūtui, tarė:
– Matai, mes galingesni už jus.
Į tai liūtas nusišypsojęs atsakė:
– Jei tik liūtai mokėtų kalti statulas, daug žmonių matytum liūtų naguose.
Daugelis žmonių giriasi esą narsūs ir ryžtingi, bet patirtis nuplėšia jiems tą kaukę.
ŽMOGUS IR SATYRAS
Sako, kartą žmogus susidraugavo su satyru. Užėjus žiemai ir prasidėjus šalčiams, žmogus, 
prisidėjęs prie burnos rankas, ėmė pūsti. Satyras, tai išvydęs, paklausė, kodėl taip daro, o žmogus
atsakė šildąs nuo šalčio stingstančias rankas. Netrukus susėdo jiedu valgyti: užkandžiai buvo šilti, ir
žmogus, po kąsnelį prie burnos pridėjęs, pūtė. Satyras vėl paklausė, ką jis čia darąs, o žmogus atsakė
šaldąs valgį, nes esąs per karštas. Tada satyras tarė žmogui:
– Nenoriu, bičiuli, su tavim draugauti, nes tu iš tos pačios burnos puti ir į šilta, ir į šalta.
Taip ir mes turime vengti draugystės su dviveidžiais žmonėmis.
LOKYS IR LAPĖ
Lokys išdidžiai gyrėsi mylįs žmones, nes neėdąs lavonų. Į tuos žodžius lapė atsakė:
– O kad tu draskytum tik lavonus, bet neliestum gyvųjų!
Pasakėčia nuplėšia kaukę goduoliams, kurie yra tikri veidmainiai ir trokšta tuščios šlovės.
ARTOJAS IR VILKAS
Artojas iškinkė iš jungo jaučius ir nusivarė girdyti. Tuo tarpu, ieškodamas grobio, prie arklo priėjo
išbadėjęs vilkas. Jis ėmė laižyti jaučių viržius ir nejučiomis įkišo sprandą į pavalkus. Nebegalėdamas
išsikinkyti, pradėjo arklą vilkti per dirvą. Tuo laiku grįžo artojas ir, pamatęs beariantį vilką, tarė:
– O kad tu, nelabasis, nustotum grobstęs, visus skriaudęs ir imtum žemę dirbti!
Taip ir piktadariais žmonės, matydami jų būdą, netiki, nors jie ir skelbiasi dorus darbus darą.
ASTRONOMAS
Vienas astronomas turėjo įprotį kas vakarą žvalgytis į žvaigždes. Kartą miesto pakrašty,
užsižiūrėjęs į dangų, netikėtai įkrito į šulinį. Ten aimanavo ir šaukė, kol vienas praeivis išgirdo jo
dejones, priėjo prie jo ir, sužinojęs, kas atsitiko, pasakė:
– Keistas tu, bičiuli! Norėdamas išvysti, kas yra danguje, nematai, kas dedasi žemėje.
Pasakėčia tinka žmonėms, kurie giriasi atlieką nuostabius darbus, o nesugeba padaryti
paprasčiausių.
NESUTARIĄ ŽEMDIRBIO VAIKAI
Žemdirbio vaikai ėmė kivirčytis. Tėvas, neįstengdamas jų žodžiais sutaikinti ir paveikti, nutarė juos
pavyzdžiu pamokyti. Liepė jiems atnešti surištą šluotą. Šie ir atnešė. Tėvas padavė visą šluotą ir liepė
perlaužti. Vaikai laužė laužė, bet nieko nepadarė. Tada tėvas paėmė šluotą, išrišo ir davė jiems po
vieną rykštę. Vaikai jas lengvai sulaužė. Tada tėvas ir sako:
– Taip ir jūs, vaikai, jeigu būsite vieningi, priešai jūsų neįveiks, o jeigu kivirčysitės, lengvai būsite
nugalėti.
Pasakėčia moko, kad vienybėje – galybė, o nesantaika – pražūtis.
DIOGENAS IR PLIKIS
Diogenas, filosofas kinikas, kartą koneveikiamas vieno plikio, tarė:
– Dieve gink, aš jo neplūstu! Priešingai, liaupsinu tuos plaukus, kurie paliko tokį piktą pakaušį.
DIOGENAS KELIONĖJE
Kinikas Diogenas keliaudamas priėjo ištvinusią upę ir sustojo, nežinodamas, kaip pereiti į kitą
pusę. Pamatė jį vedlys, priėjo ir, švelniai užsidėjęs ant pečių, pernešė į kitą krantą. Čia Diogenas
sustojo ir pats sau priekaištavo, kad jis skurdžius ir negalįs geradariui atsilyginti. Filosofui taip 
besvarstant, jo vedlys žvalgydamasis pamatė kitą keleivį, negalintį pereiti per upę, ir pribėgęs
pernešė jį į kitą krantą. Ir Diogenas, priėjęs prie to vedlio, tarė:
– Dabar nebesu tau dėkingas; matau, kad tu dirbi ne protu vadovaudamasis, o iš kažin kokios
ligos.
Pasakėčia rodo, kad gera darą tiek geriems žmonėms, tiek netikšoms susilaukia ne geradario, o
veikiau neprotingo žmogaus vardo.
ARKLYS IR ARKLININKAS
Arklininkas vogė savo arklio miežius ir pardavinėjo, o arklį už tai visą dieną glostydavo ir
šukuodavo. Pagaliau arklys neapsikentęs ir sako:
– Jeigu tikrai nori, kad aš būčiau gražus, nebepardavinėk miežių, mano pašaro!
Pasakėčia rodo, kad gobšai meiliais žodžiais ir pataikavimu vilioja vargšus, kol iš jų atima paskutinį
kąsnį. 