Šokėjai Kūra ir Valiūnaitė tapo pasaulio jaunių vicečempionais  (2) www.DELFI.lt 2021 m. gruodžio 5 d. 07:05 aA Du kartus šiais metais pasaulio čempionatuose (standartinių ir Lotynų Amerikos šokių) iškovota ketvirtoji vieta... Jaunieji Lietuvos šokėjai Kipras Kūra ir Elzė Gintvilė Valiūnaitė nenuleido rankų ir trečiasis kartas bei dešimties šokių disciplina nemelavo – sportininkams pavyko pasipuošti pasaulio čempionato medaliais. © DELFI / Orestas Gurevičius Šeštadienio vakarą jiems atiteko 2021-ųjų planetos jaunių 10 šokių čempionato sidabras. „Mes labai laimingi ir mums trūksta žodžių nusakyti, kaip dabar jaučiamės...“ – sutartinai po pasaulio čempionato finalo kalbėjo K. Kūra ir E. G. Valiūnaitė. Šis pasaulio čempionatas įvyko Vilniuje. „Lietuvos sportinių šokių federacija ne kartą įrodė, kad puikiai organizuoja aukščiausio rango sportinių šokių varžybas, tad šiais metais mums buvo patikėta teisė surengti jaunių II amžiaus grupės čempionatą.“ – renginio atidarymo metu kalbėjo LSŠF prezidentas Gintaras Skorupskas. SUSIJĘ STRAIPSNIAI Lietuvos šokėjai – pasaulio vicečempionai  (5) Lietuvos šokėjai – svarbiausių varžybų finaluose Į Vilnių atvyko 31 valstybės jaunieji sportininkai – lygiai tiek porų dalyvavo pasaulio čempionate, nes į dešimties šokių disciplinos planetos arba Europos pirmenybes, pagal Pasaulio sportinių šokių federacijos taisykles, galima deleguoti tik vieną porą iš valstybės. Paprastai nacionalinės federacijos atstovauti šaliai siunčia savo valstybės čempionus. Tris kartus Lietuvos čempionai K. Kūra ir E. G. Valiūnaitė (atstovaujantys Klaipėdos „Žingsniui“ ir Vilniaus „Ratuto“) čempionate pasirodė puikiai: jie antruoju numeriu pateko į finalą, o finale antrąją poziciją sutvirtino – visi dešimt poros šokių įvertinti antrosiomis vietomis ir galutinėje įskaitoje pelnyta 20 taškų. Planetos čempionais Vilniuje tapo šokėjai iš Rusijos – Vladislavas Sokolovas ir Olga Borzova, bronza atiteko latviams – Ričardui Krivinčui ir Marijai Golubevai. Finale taip pat šoko Lenkijos, Italijos ir Izraelio duetai. Iš 9 teisėjų sudarytoje komisijoje dirbo arbitrai iš Norvegijos, Švedijos, Italijos, Baltarusijos, Latvijos, Austrijos, Vokietijos, Rusijos. Šioje komisijoje taip pat šokėjus vertino Lietuvos teisėja Dalia Vaikšnorienė. Dešimties šokių disciplinos čempionatas šeštadienį vyko ir Baltarusijos sostinėje Minske. Tik šis čempionatas buvo Europos ir jame varžėsi kiek vyresnės – jaunimo amžiaus grupės – poros. Šauniai šiame turnyre pasirodė Aurimas Meška ir Ainė Rutkauskaitė (Kauno Editos Daniūtės šokių studija ir Kauno „Sūkurys“). Galutinėje įskaitoje jie užėmė 7-ąją vietą ir buvo pirmasis į finalą nepatekęs duetas. Viena iš poros trenerių Sandra Kniazevičiūtė teigė, kad šokėjai turėjo realias galimybes patekti į finalą, nes pritrūko labai nedaug. A. Meškai ir A. Rutkauskaitei Minske labai gerai sekėsi sušokti standartinius šokius, o Lotynų Amerikos šokių programos vertinimai buvo ne tokie geri. Europos čempionais Minske tapo taip pat Rusijos šokėjai Danila Boriskin ir Polina Kulakova. Čempionato sidabras atiteko duetui iš Ispanijos – Markui Mateosui ir Stelai Akopian, o bronza – Baltarusijos sportininkams Mikitai Bujeliui ir Marijai Moisejevai. Finale taip pat šoko poros iš Latvijos, Lenkijos ir Danijos. Vokietijos Pforcheimo mieste taip pat vyko pasaulio sportinių šokių čempionatas. Čia dėl geriausiųjų titulo planetoje varžėsi suaugusiųjų Lotynų Amerikos šokių šokėjai. Geriausią karjeros asmeninį rezultatą tokio lygio varžybose pademonstravo Matas Lukašovas ir Rugilė Monginaitė (Kauno „Santakos“ klubo šokėjai). Jie pateko į pasaulio čempionato ketvirtfinalį ir galutinėje įskaitoje užėmė 23-ią vietą. Suaugusiųjų planetos Lotynų Amerikos šokių čempionais tapo Vokietijos atstovai Marius Balanas ir Kristina Mošenskaja, vicečempionais – Rusijos šokėjai Andrejus Gusevas ir Vera Bondareva, bronza atiteko duetui iš Prancūzijos – Šarliui Giljomui Šmitui ir Jelenai Salikovai. Dar dvejos labai įdomios varžybos visų sportinių šokių gerbėjų laukia jau sekmadienį. Ispanijoje vyks atranka į 2022 m. Pasaulio žaidynes, kurioje varžysis du kartus pasaulio suaugusiųjų čempionai Evaldas Sodeika ir Ieva Sodeikienė bei Lietuvos čempionato medalininkai Edgaras Baltaragis ir Indrė Baltaragė. Tuo tarpu Prancūzijoje dar viename pasaulio taurės etape šoks jaunoji breiko šokėja Dominika Banevič (Bgirl Nicka).

Skaitykite daugiau: https://www.delfi.lt/sportas/kitos-sporto-sakos/sokejai-kura-ir-valiunaite-tapo-pasaulio-jauniu-vicecempionais.d?id=88864161
