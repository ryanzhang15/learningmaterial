"የእንግሊዝ አምባሳደር ደብዳቤውን ጠብቀው ተቀብለውናል ለዚህም ትልቅ ምስጋና አለን" ያሉት አቶ ጋሻው፤ "የአሜሪካ ኤምባሲ በታንክስ ጊቪንግ (አመታዊው የምስጋና በአል) በአል ምክንያት ስራ ባለመኖሩ ለጥበቃዎች ደብዳቤውን ሰጥተን ተመልሰናል" ብለዋል።

ደብዳቤዎቹ አገራቱ የፈረሟቸውን ዓለም አቀፍ ስምምነቶችን እንዲያከብሩ፤ በኢትዮጵያ የውስጥ ጉዳይ መግባታቸውን እንዲያቆሙ እና ፍትሐዊ እንዲሆኑ መጠየቃቸውን አቶ ጋሻው ያስረዳሉ።

"ጣልቃ ገብነት ተብለው በሰልፈኞቹ የተገለጹት ኢትዮጵያ ከቀረጥ ነፃ ንግድ ተጠቃሚነት ዕድል ስምምነት (አጎዋ) እንድትወጣ መወሰኑ፣ ሲቪል ማህበራቱ ታዝበን ከምርጫ ቦርድ ጋር እውቅና የሰጠነውን መንግሥት ወደ ጎን የሚያደርግ የሽግግር መንግስት ለማቋቋም መሞከር፣ በሕዳሴ ግድቡ ላይ ሲታዩ የነበሩ ጣልቃ ገብነቶች እንደሚገኝበትም" አቶ ጋሻው ገልጸዋል።

እስካሁን ድረስም ለሁለቱ ኤምባሲዎች የተላከውን ደብዳቤ ግልባጭም ለተባበሩት መንግስታት ድርጅት፣ ለአውሮፓ ሕብረት አና ለተባበሩት አረብ ኤሚሬቶች እስከ ሰኞ ድረስ ለማስገባት እየሰሩ እንደሆነም ተናግረዋል።

ለሰልፉ መነሻነትም በውጪ አገራት እየተደረጉ ያሉ ሰልፎች መሆናቸውን የገለጹት ጋሻው "እስከአሁን ድረስ ይህ ሰልፍ በ18 የተለያዩ ግዛቶች ውስጥ የተደረገ ሲሆን በሁሉም 53ቱም ግዛቶች ውስጥ ይደረጋል ብለን ነው የምናነው። እንግሊዝ ውስጥም ሰልፉ ተደርጓል። ስለዚህ በውጪው አለም እንደዛ እየተደረገ አገር ውስጥ ያሉ ኤምባሲዎች ሄዶ ጥያቄ አለማቅረቡ ትክክለኛ ነው ብለን አናምንም" ብለዋል።

ሰልፉ የመንግሥት ተወካዮች እንዲሁም ማህበራዊ አንቂዎች ለመሳተፍ ቢጠይቁም ፈቃድ መከልከላቸውን እና ይህም ሰልፉን ከፖለቲካ ፓርቲ ጋር እንዳይያዝ በማሰብ ነው ብለዋል።

"ከሁለቱም አገራት ጋር ያለን ግንኙነት ከመቶ ዓመታት በላይ ያስቆጠረ ነው። የአሜሪካም ሆነ የአንግሊዝ አባቶች እና አያቶች ጠብቀው ያቆዩት የሕዝቦች እና የዲፕሎማሲ ግንኙነት እንዳይበላሽ ነው የጠየቅነው" ሲሉ ጋሻው ለቢቢሲ ተናግረዋል።
"ቢቢሲን ጨምሮ ሲኤንኤን፣ ሮይተርስ እና አልጀዚራ የሙያ ስነ-ምግባራቸውን እንዲጠብቁም ጠይቀናል። የመገናኛ ብዙሃን ሚና በተለይም በሌሎች አፍሪካ አገራት ላይ የነበረው ሚና ይታወቃል። ስለዚህም ለሁሉም ወገን ነገሮችን በእኩል አይን ማየት ይገባቸዋል" ሲሉም ተናግረዋል።

ይህንን የተመለከተ ደብዳቤ መጻፋቸውን እና ይህንንም እስከ ሰኞ ድረስ ለማድረስ ማቀዳቸውን ተናግረዋል።