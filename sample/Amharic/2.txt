ጠቅላይ ሚኒስትሩ "የኢትዮጵያ ፍላጎት ሰላምና ልማት ነው። ማወደእዚህ ጦርነት የገባነው ተገድደን ነው። ማሸነፋችን ግን አይቀሬ ነው" ማለታቸውም ተዘግቧል።

ጠቅላይ ሚኒስትር ዐቢይ አሕመድ ወደ ጦር ግንባር በማቅናት የጦርነቱን ሂደት በመምራት መሳተፍ መጀመራቸው ከተገለጸ ከቀናት በኋላ የመከላከያ ሠራዊት በተለያዩ ግንባሮች በወሰደው እርምጃ በህወሓት ኃይሎች ተይዘው የነበሩ ስፍራዎችን ማስለቀቅ መቻሉ ተዘግቧል።

ከእነዚህም መካከል የአፋርና የአማራ ክልል አዋሳኝ የሆነችው ቁልፍ ከተማ ጭፍራን ባለፈው ሳምንት ማብቂያ ላይ በመንግሥት ቁጥጥር ስር መግባቷ ተዘግቧል።

ይህንንም ተከትሎ የህወሓት ቃል አቀባይ የሆኑት አቶ ጌታቸው ረዳ በትናንትው ዕለት በማህበራዊ ትስስር ገጻቸው በጠቅላይ ሚኒስትር ዐቢይ አህመድ እየተመራ ያለውን ጦር አጣጥለው የትግራይ ኃይሎች ማዕከላዊ ዕዝ "በመሬት ላይ ስላለው ሁኔታ ግምገማ በማድረግ በቀጣይ ስለሚካሄደው ማጥቃት ውሳኔ ሰጥቷል" ብለዋል።

እየተካሄደ ስላለው ጦርነት ዝርዝር መረጃ መግኘት ባይቻልም በተለያዩ ግንባሮች በመከላከያ ሠራዊትና በአማጺያኑ መካከል ከባድ ውጊያ እየተካሄደ መሆኑ ይነገራል።

አንድ ዓመት ያለፈው በሰሜን ኢትዮጵያ ትግራይ ውስጥ የተቀሰቀሰው ጦርነት በአሁኑ ጊዜ በአማራና በአፋር ክልሎች ውስጥ እየተካሄደ ሲሆን ከባድ ሰብአዊና ቁሳዊ ጉዳት ማድረሱ ይነገራል።

የተባበሩት መንግሥታት ድርጅት ባለፈው ሳምንት ማብቂያ ላይ እንዳለው ከጦርነቱ ጋር በተያያዘ በትግራይ፣ በአማራና በአፋር ክልሎች ውስጥ የአስቸኳይ ጊዜ ሰብዓዊ እርዳታ የሚያስፈልጋቸው ሰዎች ቁጥር 9.4 ሚሊዮን ደርሷል።