هالنډ پولیس وايي، هغه مېړه - ښځه یې نیولي چې د کوویډ - قرنطین له هوټله تښتېدلی وو.

دغه جوړه د هالنډ په شیپهول هوايي ډګر کې له هغې الوتکې نیول شوې، چې څو شېبې وروسته د اسپانیا پر لور الوتله.

د ځايي رسنیو په رپوټونو کې ویل شوي، اسپانوی مېړه او پرتګالۍ ښځه یې وروسته د هالنډ روغتیايي چارواکو ته سپارل شوي دي.

دا په داسې حال کې ده، چې تېره اونۍ له سویلي افریقا د هالنډ امسټردام ته رسېدلو مسافرو له ډلې د ۱۳ کسانو کورونا نوې بڼې معاینات مثب وختل.

دغه کسان له هغو ۶۱ کسانو دي چې پر کورونا وېروس اخته پېژندل شوي دي.

تر اوسه معلومه نه ده، چې نیول شوي مېړه - ښځه هم په دې کسانو کې شامل دي او که نه.

د ځايي رسنیو رپوټونو کې ویل شوي، دغه جوړه د شمال- لویدیځ کینیمرلنډ سیمې په یوه هوټل کې چې ګوښي شوي مسافر پکې ساتل کېږي، تښتېدلي وو.

د دي ټیلیګراف ورځپاڼې په رپوټ کې ویل شوي، کېدای شي دا جوړه د هالنډ قرنطین له قوانینو د سرغړونې په تور محاکمه شي.

د هالنډ په ځینو برخو کې د کوویډ نویو ناروغانو شمېر له ډېرېدو او دغه راز د وېروس نوې بڼې په هکله د اندېښنو له کبله د یکشنبې له ورځ قرنطین پلی شوی دی.

د دکانونو او رستورانونو د تړل کېدو وختونه بدل شوي او په کورونو کې د مېلمنو لپاره ځانګړی شمېر ټاکل شوی دی.

د دې اقداماتو له اعلان وروسته د روانې میاشتې لومړیو کې دغه هېواد کې پراخ احتجاجونه وشول.

د کورونا وبا له پیله راهیسې تر اوسه پورې په هالنډ کې د دې ناروغۍ له کبله نژدې ۲۰ زره کسان مړه شوي دي.