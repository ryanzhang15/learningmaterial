Hrvatska enciklopedija, nova velika opća enciklopedija Leksikografskog zavoda, njegovo je temeljno izdanje i jedan od središnjih, trajnih programa nacionalne kulture. Započeta 1999, peti je takav pothvat na hrvatskome jeziku, nakon Hrvatske encikopedije M. Ujevića, Enciklopedije Leksikografskog zavoda i dvaju izdanja Opće enciklopedije, koje nasljeduje u leksikografskoj pouzdanosti i temeljnom iskustvu, osvježen i proširen nesputano obrađenim sadržajima hrvatske nacionalne baštine i suvremenosti.

Svake godine objavljen je jedan svezak; poput Britannice, talijanske ili američke enciklopedije, koje također naslovno izražavaju jezični, odnosno pripadni kulturni krug, djelo je mnogostruke namjene i sveobuhvatan izvor preglednih i cjelovitih obavijesti o ukupnosti ljudskih djelatnosti i znanja.
Enciklopedija u skladnom omjeru predočuje pojmove raznorodnih disciplina i struka, govori o čovjeku, o živom i neživom svijetu našega planeta, o svemiru i o svim područjima duha, od povijesti, arheologije, jezikoslovlja i matematike do kemije i biomedicine, informatike i astronomije. Osobita je pozornost posvećena etimologiji i izgovoru stranih riječi, položaju hrvatske kulture i hrvatskih naraštaja u bližem i univerzalnom okruženju. Pregledna, pouzdana, točna i vjerodostojna enciklopedija.

