Američka plesačica, ikona '20-ih godina prošlog vijeka, protivnica rasne segregacije i majka dvanaestoro usvojene djece „Duginog plemena“, Džozefina Bejker, pridružila se ličnostima koje su obilježile francusku istoriju i ujedno postala prva crnkinja koja je sahranjena u Panteonu.

Uz Žan-Žaka Rusoa, Viktora Igoa, Mariju Kiri i druge, Bejker od 30. novembra počiva u Panteonu u Parizu.

Rođena kao Freda Džozefina Mekdonald u Sent Luisu 1906. godine, sa 15 godina je angažovana u prvom crnačkom mjuziklu na Brodveju, da bi uz pomoć lovca na talente, bježeći od rasne diskriminacije otputovala za Pariz.

U Drugom svjetskom ratu je ponudila pomoć francuskoj kontraobavještajnoj službi, te je svoje kabaretske nastupe koristila kao masku za prikupljanje obavještajnih informacija za štab Šarla de Gola.

U rodnoj Americi joj je ipak bio zabranjen ulaz, jer su je smatrali komunistom, sve dok zabranu 1963. godine nije ukinuo tadašnji američki predsjednik Džon F. Kenedi.

Po povratku u Ameriku bila je i jedan od govornika na Maršu na Vašington, prije čuvenog govora Martina Lutera Kinga „Ja imam san“.

U kriptu u Panteonu položen je njen kovčeg sa zemljom iz Amerike, Francuske i Monaka.