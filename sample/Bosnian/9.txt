

Prvi slučaj omikron soja virusa potvrđen u SAD
Prvi slučaj omikron soja korona virusa potvrđen je u SAD, u Kaliforniji, kod osobe koja se vratila iz Južne Afrike, objavile su danas američke zdravstvene vlasti.

Foto: Beta/AP Foto: Beta/AP
Ta osoba je testirana pozitivno na korona virus u Kaliforniji, saopštio je Centar za prevenciju i borbu protiv bolesti (CDC).

Osoba je potpuno vakcinisana i pokazivala je lake simptome koji su išli ka poboljšanju, dodaje se u saopštenju.

Ta osoba se vratila iz Južne Afrike 22. novembra, a testirana je pozitivno na virus 29. novembra.

Administracija predsjednika Džoa Bajdena je prošle nedjelje uvela restrikcije za putovanja iz zemalja sa juga Afrike gdje je taj soj prvo identifikovan i gdje se raširio. Klasteri slučajeva zaraze ovim sojem su takođe identifikovani u još oko dvadeset zemalja širom svijeta, prenela je agencija AP.

Američki centraj za kontrolu i prevenciju bolesti preduzima mjere da zaoštri propise za testiranje za putnike iz inostranstva uključujući da svi putnici treba da se testiraju dan pred put bez obzira da li su vakcinisani ili ne. Takođe se razmatra uvođenje obaveznog testiranja po dolasku u SAD.

Zvaničnici su rekli da bi te mjere samo kupile vrijeme dok zemlja ne sazna više o novom soju i donese odgovarajuće mjere predostrožnosti ali da je obzirom na prenosivost ovog soja neizbježno da će on stići u SAD.

Entoni Fauči, glavni američki stručnjak za infektivne bolesti, rekao je da će se više znati o ovom soju za dvije do četiri nedjelje dok naučnici proučavaju uzorke virusa.

Predsjednik Džo Bajden je ranije pokušao da suzbije uznemirenost oko ove nove varijante virusa navodeći da je to uzrok za zabrinutost ali ne i za paniku.

Bajden sjutra planira da iznese strategiju za borbu protiv virusa tokom zime.