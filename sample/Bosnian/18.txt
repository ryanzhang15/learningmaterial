Gračan je govorio o razdoblju bez trenerskog angažmana, novim izazovima u svom poslu i budućnosti hrvatske ženske reprezentacije i ženskog klupskog nogometa u Hrvatskoj. 

“Mi treneri kad ne radimo obično odmaramo, posvetimo se obitelji. Što se ženske reprezentacije tiče, to je za mene veliki izazov. U razgovoru s predsjednikom Marijanom Kustićem i čelnicima Hrvatskog nogometnog saveza odlučili smo po pitanju ženskog nogometa napraviti kvalitativni pomak naprijed. Prihvatio sam se ovog izazova, naravno da nije jednostavno, ali vjerujem da ću brzo sve pohvatati”, istaknuo je Gračan i otkrio prve dojmove na novom poslu.

“Cure su vrlo vrijedne i odgovorne, vole igrati za Hrvatsku. Sad je najvažnije posvetiti se igri i pokušati automatizirati neke stvari. Djevojke su na mene ostavile divan dojam, možda nemam neko iskustvo u ženskom nogometu, ali kroz treninge i prilagodbu tijekom prvog okupljanja stekao sam dojam da su djevojke poslušnije od njihovih muških kolega igrača, žele učiti i napredovati. Pokušat ćemo zajedno napraviti rezultat i biti ozbiljniji”. 

U kontekstu svijetle budućnosti ženskog nogometa u Hrvatskoj Gračan je istaknuo:

“Ženski nogomet u Hrvatskoj teško je dovesti na razinu muškog, ali neke se stvari mogu poboljšati. Volio bih kada bismo napravili iskorak i u ženskom klupskom nogometu jer se želimo približiti reprezentacijama iz treće jakosne skupine i biti dio tog pota kako bismo igrali lakše utakmice u kvalifikacijama. Neće to ići preko noći, pokušat ćemo do kraja tekućeg kvalifikacijskog ciklusa pružiti priliku našim mladim igračicama i stvoriti igračku bazu koja će moći odgovoriti zadacima koji su pred njima. Djevojke moraju shvatiti da ne mogu sve igrati i da moraju respektirati suigračice, u tom slučaju možemo očekivati rezultate”.

Cijeli intervju s Nenadom Gračanom možete pogledati na sljedećoj poveznici.  