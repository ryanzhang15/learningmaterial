Sjećanje na djetinjstvo
Sonja Smolec

Bila je moja najbolja prijateljica. Život je učinio svoje. Godinama se nismo vidjele. Srela sam je nakon petnaestak godina. Nasmiješena, sretna majka dvoje djece. Bio je to susret na brzinu. Bok, pusa, kako si…Oprosti, žurim. Nismo stigle izmijeniti ni brojeve telefona. Obećale smo jedna drugoj, vidjet ćemo se.

Često sam mislila na nju. Srela sam ju nedavno. Žena me pozvala po imenu. Nisam je prepoznala. Bila je to starica. Prepoznala sam njen glas. Njen pogled. Ispričala mi je svoj život i rekla, vidimo se.

U mislima su mi ostale dvije nasmijane djevojčice. Tu noć suzama sam ispratila sjećanje na djetinjstvo.

Vodotok i bakina kućica
Kruno Šafranić

Kiša je pala i napunila korito vodom. Izlila se u podrum bakine kuće. Baka je pokušala spasiti stvari. Stara i nemoćna nije mogla puno učiniti. Kada se voda povukla u korito, krenula je sa ovcama prema izvoru. Sjela je na panj i osluškivala cvrkut ptica. Posjetio ju je unuk i upitao:
– Bako, zašto ne dođeš sa nama živjeti u grad?
– Sinek, ovo je moj dom. Ljepši kutak za život ne mogu zamisliti. Danas sam slamom prekrila pod u podrumu da upije vlagu. Kasnije ću napraviti orahnjaču i slikati uz izvor. Navečer ću zapaliti svijeću i čitati knjigu.