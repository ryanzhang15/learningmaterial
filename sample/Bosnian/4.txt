Rezultati uzoraka koji se odnose na slučajeve iz oktobra i polovine novembra mjeseca ove godine nakon sekvenciranja ukazuju da je u Crnoj Gori dominantan Delta soj koronavirusa, a nije detektovana nijedna mutacija koja bi ukazivala na prisustvo Delta plus ili Omikron varijante u Crnoj Gori, saopštili su iz Instituta za javno zdravlje Crne Gore (IJZ).

Iz IJZ su saopštili da prate trenutnu epidemiološku situaciju u svijetu vezanu za Omikron varijantu na dnevnoj osnovi.

"Trenutno dostupne informcije od strane relevantnih međunarodnih zdravstvenih institucija i stručne javnosti ukazuju da nije još uvijek jasno da li će infekcija Omikron varijantom izazivati ozbiljnije forme obolijevanja u odnosu na druge varijante virusa, uključujući Delta varijantu", piše u saopštenju.

Ističu da postoji bojazan da se ova varijanta virusa brže prenosi u odnosu na ranije čime bi se broj oboljelih brže uvećavao i time pandemija ponovo dobila na snazi.

"Još uvijek se ispituje u kojoj mjeri su efikasne do sada korišćene vakcine protiv kovid-19 infekcije, ali se svakako smatra da su vakcine najbolja preventivna mjera i protiv ovog soja. Takođe, pridržavanje osnovnih mjera prevencije (maska, higijena ruku, odstojanje) usporava napredovanje svih sojeva virusa SARS-CoV-2, pa svakako i Omikron varijante", kazali su iz IJZ.

Zaključili su da će se nadzor nad varijantama koronavirusa koji cirkulišu u Crnoj Gori nastaviti korišćenjem sopstvenih kapaciteta IJZ, kao i u saradnji sa međunarodnim partnerima, a o rezultatima će javnost biti blagovremeno obavještena.