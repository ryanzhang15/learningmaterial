 Las Vegases suri heategevuslikul poksimatšil 20-aastane üliõpilane Nathan Valencia. Tagantjärele on ürituse korralduse kohta välja tulnud mitmed jahmatavad faktid.
Valencia ema sõnul polnud pojal poksiga varasemalt mingeid kogemusi. Samuti puudus kohaliku üliõpilasseltsi Kappa Sigma 19. novembril korraldatud ürituselt igasugune meditsiiniline personal ning ringikohtunikku olla nähtud enne ringi astumist alkoholi joomas.

Valencia kukkus umbes viis minutit pärast matši oma nurgas toolil istudes kokku ning viidi Sunrise'i haiglasse, kus ta neli päeva hiljem suri. Noormees oli end registreerinud elundidoonorina ning tema organitest said haigla sõnul abi kaheksa inimest.

"On lubamatu, et isik, kes on vastutav võitluse reeglite eest ning kel on õigus võitlus katkestada, on ise joobes. Sellega on selge, et Nevada ülikool, Kappa Sigma Vennaskond ja Sahara Event Center jätsid teadlikult vastavad ohutusmeetmed kasutusele võtmata," ütles Valencia perekonna advokaat.

Las Vegase politsei käsitleb juhtumit kui tapmist, kuid pole kellelegi ametlikku süüdistust esitanud.

Nathan Valencia matši kaastudengi Emmanuel Alemaniga reklaamiti ürituse flaieritel kui võitlusõhtu peamatši.
"Kohe kui ma sinna jõudsin, oli mul imelik tunne," meenutas telekanalis KTNV traagilist õhtut Valencia tüdruksõber Lacey Foster. "Mäletan, et ühes matšis kukkus kellegi peakaitse maha ning Nathani matši puhul oli aru saada, et ta üritas lihtsalt eemalduda ja oma hingamist taastada."

Professionaalne poksikohtunik Richard Steele vaatas väljaande 8NewsNow palvel ürituse videomaterjali ja ütles selle põhjal, et sealne ringikohtunik kindlasti oma ala asjatundjaks ei kvalifitseeru.

"Kui ma näen, et võitleja üritab võitlusest taanduda, on matš minu jaoks läbi," rääkis Steele noormehe tüdruksõbra kirjeldatud episoodi kohta.