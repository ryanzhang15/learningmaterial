Ehkki Eesti Vabaõhumuuseum lootis juba kevadel valitsuse otsust Liberty mõisa renoveerimist rahastada, siis praeguseni pole seda tehtud ning selge pole seegi, kas Riigi Kinnisvara AS mõisa üldse muuseumile tagastab.

Liberty mõis anti 2014. aastal üle Riigi Kinnisvara AS-ile kavatsusega rajada sinna presidendi residents. President Kersti Kaljulaid seda siiski vajalikuks ei pidanud ning kui see mullu veebruaris teatavaks sai, nimetas RKAS kolme mõisa tulevikuvõimalust: kas anda hooned mõnele teisele riigiasutusele, näiteks vabaõhumuuseumile tagasi, konserveerida mõisakompleks tulevikuks või panna see müüki.

Tänavu märtsis ütles vabaõhumuuseumi juhatuse liige Merike Lang, et ilma investeeringuta pole muuseumil Libertyga midagi peale hakata, kuid kultuuriministeerium taotleb Liberty taastamiseks riigieelarvest lisaraha.

Praeguseks on Lang märksa vähem optimistlik. "Mul ei ole Libertyst midagi öelda. Muuseumile andmine ei ole vist päevakorral," lausus ta neljapäeval ERR-ile.

Kultuuriministeeriumi kantsler Tarvi Sits vastas küsimusele, mis sai kultuuriministeeriumi kevadisest rahataotlusest, et arvestused on olemas, aga kuni Liberty kuulub RKAS-ile, ei saa sinna ka muuseumi tööruume ja külastajatele suunatud tegevusi planeerida. "Ootame, milline on lõplik otsus Liberty osas, aga neid otsuseid ei ole veel langetatud," tõdes Sits. .

RKAS-i kommunikatsioonijuht Mariliis Sepper märkis, et vahepeal on muutunud riigihalduse minister ning teema võetakse uuesti käsile tõenäoliselt veel sel aastal.

"Mõisale otsitakse riiklikul tasemel aktiivselt uut kasutusotstarvet, kaalutakse kõiki alternatiive, sealhulgas avalikku kasutust, kombineerides seda riigi esindusfunktsioonide täitmisega," sõnas Sepper vastuseks küsimusele, kas ja millistel tingimustel on RKAS valmis mõisa muuseumile tagastama.

Otsus jääb järgmisele valitsusele

Riigihaldusminister Janek Mäggi tunnistas et Liberty hoonekompleksi seis on väga muret tekitav. Tema sõnul otsib ministeerium koos RKAS-iga aktiivselt mõisale riigi jaoks parimat lahendust.

"Hoone vajab mõistlikku funktsiooni, mis tähendab aga suurt või väga suurt investeeringut," ütles ta.

Rahastamisotsuse saab Mäggi sõnul esimesel võimalusel teha aprillis 2019, kui lepitakse kokku järgmine riigi eelarvestrateegia. Märtsis toimuvad aga riigikogu valimised, seega jääb otsus uue valitsuse teha.

"Meil on mitu lahendusvarianti, mille avaldame pärast põhjalikku analüüsi ja võrdlevaid arvutusi," lisas riigihaldusminister.

Kui Liberty mõisa plaaniti rekonstrueerida presidendi residentsiks, ületasid kõik hankele esitatud pakkumised 4,4 miljoni euro piiri. Vabaõhumuuseumi juht hindas möödunud aasta lõpus renoveerimise maksumuseks 2,8 miljonit eurot.

19. sajandist pärit perekond Kochide Liberty suvemõisa kinnistu suurus on 68 806 ruutmeetrit, seal asub seitse hoonet ja Vana-Liberty hoone vundament. Viimased 30 aastat on hoone seisnud tühjana. Enne seda tegutses seal aastaid pioneerilaager.