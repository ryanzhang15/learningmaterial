«Veel praegu leitakse Eesti territooriumilt sõjaaegset lahingumoona. Kaeve- või põllutööd, aga ka looduslikud varingud, võivad päevavalgele tuua ohtlikke esemeid,» selgitas päästeameti demineerimiskeskuse juhataja Meelis Mesi.

Lahingumoona väljakutseid on sel aastal olnud 1108, mille käigus on leitud ja hävitatud 6750 lõhkekeha. See on leidude rikkuse poolest teine tulemus alates 1992. aastast. Lisaks sellele on hävitatud 137 724 padrunit ja 3945 sütikut.

Kõige enam on hävitatud lõhkekehi Ida-Viru maakonnas ehk 4983, Saare maakonnas 656, Harju maakonnas 317 ja Tartu maakonnas 295.

Kõige suurema kaalu või kaliibriga leiud on välja tulnud Pärnu maakonnast Kihnu vallast, kus meresaarte linnustiku riikliku seire käigus leiti kaks Vene päritoluga 250-kilost lennukipommi ja Saare maakonnast Saaremaa vallast, kus veest leiti Saksa päritoluga 250-kilone lennukipomm. Veealuseid demineerimistöid on tehtud ka Karujärves, Tehumardi rannas ja Pärnu jões.

Suur lõhkeaineleid Ida-Viru metsast
Suure lahingumoona kogusega väljakutseid on tänavu olnud kümme. Suured leiud on välja tulnud Ida-Viru maakonnast, Tartu maakonnast ja Saare maakonnast. «Koguseliselt kõige suurem leid tuli välja Ida-Virumaa metsast. Sündmuskoha kontrollimisel leidsid demineerijad 294 miinipildujamiini, 118 käsigranaati, 116 sütikut, 3 mürsku ja 2 miini,» ütles Mesi.