Riigi Kinnisvara AS (RKAS) plaanib maha müüa Tallinnas Kakumäel asuva Liberty mõisakompleksi, millest varem on mõeldud kujundada ametisoleva presidendi residents.

"Täna pole teist otsust kui Liberty müüa. Antud hetkel tegeletakse selle ettevalmistamisega," ütles RKAS-i kinnisvaraarenduse direktor Mihkel Mäger reedel ERR-ile.

"Soovime protsessi kaasata ka muinsuskaitseameti ja vabaõhumuuseumi, et kõik vajalikud tingimused ja vajadused oleksid tagatud," lisas Mäger.

RKAS-i esindaja sõnul saab Liberty müügi avaliku enampakkumise eeldatavasti välja kuulutada 2022. aasta teises kvartalis.

Liberty mõis anti RKAS-ile üle 2014. aastal kavatsusega rajada sinna presidendi residents.

Eelmine president Kersti Kaljulaid seda siiski vajalikuks ei pidanud ning ka praegune president Alar Karis pole selle vastu huvi väljendanud.

Juba pärast Kaljulaidi otsust nimetas RKAS kolme mõisa tulevikuvõimalust: kas anda hooned mõnele teisele riigiasutusele, näiteks vabaõhumuuseumile tagasi, konserveerida mõisakompleks tulevikuks või panna see müüki.

19. sajandist pärit perekond Kochide Liberty suvemõisa kinnistu suurus on 68 806 ruutmeetrit, seal asub seitse hoonet ja Vana-Liberty hoone vundament. Viimased 30 aastat on hoone seisnud tühjana. Enne seda tegutses seal aastaid pioneerilaager.