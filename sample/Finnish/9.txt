Poliisi epäilee viittä ihmistä terrorismirikoksista, kertoo Lounais-Suomen poliisi Twitterissä.

Henkilöitä esitetään tänään vangittavaksi Satakunnan käräjäoikeudessa. Henkilöiden epäillään suunnitelleen terroristista tekoa.

Viittä, perinteisin kantasuomalaisin nimin varustettua miestä epäillään erilaisista terroristisista rikoksista. Rikosnimikkeet ovat terroristisessa tarkoituksessa tehtävän rikoksen valmistelu sekä terroristisessa tarkoituksessa tehty tahallinen räjähderikos. Miehistä vain yhtä ei epäillä räjähderikoksesta, kaikkia epäillään rikoksen valmistelusta.

Poliisi on ottanut epäillyt kiinni tiistaina. Heidän kerrotaan asuneen Satakunnan alueella Kankaanpään seudulla. 

Poliisin mukaan asiassa ei ole akuuttia vaaraa.

