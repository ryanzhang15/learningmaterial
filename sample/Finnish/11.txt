Aleksi makaa sängyllään
ja lukee uusinta Aku Ankkaa.
On lauantaipäivä.
Olo on mukavan laiska, 
mutta silti levoton.
Pian on ilta, eikä koskaan voi tietää,
mitä kaikkea vielä tapahtuu.

Aleksi on muutakin kuin levoton.
Hän on myös raivoissaan.
Ja hän kuuntelee tarkkaan
kaikkia kodin ääniä.

Aleksi kuuntelee, 
mitä äiti ja Esko puuhaavat.
Siirtyvätkö ne keittiöstä makuuhuoneeseen
ja mitä siellä tapahtuu...
Aleksi hyppää sängyltä.
Ajatus on kuvottava.
Eikä hän halua ajatella
sitä loppuun asti.

Esko on äidin uusi miesystävä.
Miksi ihmeessä äidin piti
sellainen ukko hankkia itselleen?
Aleksi ei käsitä. 
Aleksi ja äiti ovat eläneet
tyytyväisinä kahdestaan tähänkin asti.
Aleksi ei muista, että äidillä olisi
koskaan ennen ollut ketään miestä.

Ja nyt tuollainen urpo,
itsetietoinen ukon rohjake...
Sillä on parta ja silmälasit,
voiko olla ällömpää.

Aleksi ottaa takin naulakosta
ja ryntää ulos.

Aleksi kävelee kotikatua pitkin
hartiat kyyryssä ja kädet taskussa.
On kylmempi kuin hän luuli.
Hän lähettää tekstarin
ystävälleen Jussille ja pyytää
tätä Nuokkarin pihalle.
Nuokkari on entinen nuorisotalo,
joka on suljettu jo vuosia sitten.
Aleksi ja kaverit hengaavat 
usein sen pihalla.

Aleksi aikoo kertoa Jussille 
kaiken Eskosta.
Jussi saa auttaa Aleksia.
Miten saisi äidin tajuamaan,
mikä naurettava pelle Esko on?
Mitä hän voisi tehdä,
että äiti näkisi Eskon oikeassa valossa?
Hän on yrittänyt pilkata sen puheita.
Hän on irvistellyt sille selän takana.
Äiti ei ymmärrä. 
Se vain katsoo Eskoon
ja hihittää sen typerille vitseille.