Teollisuusliitto julistaa koko teknologiateollisuuden ja malmikaivosten sopimusaloja koskevan ylityökiellon sekä työnantajan aloitteesta tapahtuvan vuoronvaihtokiellon voimaan 4.12.2021 kello 00 alkaen. Työtaistelutoimenpiteenä ylityökielto ja vuoronvaihtokielto ovat voimassa 19.12.2021 asti.

Ylityökiellon piirissä on noin 150 000 työntekijää.

Ylityökielto ei koske hätätyötä eikä töitä, jotka ovat välttämättömiä hengen ja terveyden turvaamisen kannalta.

Teollisuusliiton hallitus päätti asiasta aamupäivän kokouksessaan.

Teollisuusliitto kertoo haluavansa jatkaa neuvotteluita Teknologiateollisuuden työnantajat ry:n kanssa. Liiton mukaan neuvottelupöytään ei kuitenkaan kannata palata ilman turvautumista työtaistelutoimenpiteisiin.

Teollisuusliitto muistuttaa, että järjestäytymisaste on korkea ja liiton järjestökoneisto on vahva. Tarvittaessa Teollisuusliitto ryhtyy raskaampiin työtaistelutoimiin.

Teknologiateollisuuden ja Teollisuusliiton neuvottelut uusista työehtosopimuksista katkesivat tiistaina vajaan parin tunnin keskustelujen jälkeen. Päätös neuvottelujen keskeyttämisestä oli yhteinen.

Erimielisyyttä on etenkin palkankorotusten tasosta.

– Palkkahaarukka on niin leveä, ettei ollut edellytyksiä jatkaa, Teollisuusliiton puheenjohtaja Riku Aalto totesi liiton medialle järjestämässä taustatilaisuudessa.

Hänen mukaansa kiistaa on myös palkankorotusten muodosta ja sopimuskauden pituudesta. Tekstiasioissa eli muissa kuin palkkakysymyksessä on päästy Aallon mukaan yhteisymmärrykseen. Neuvotteluissa on nyt tauko, eikä uutta tapaamista ole sovittu.

Riku Aalto arvioi, että ylityökiellolla on merkittävä vaikutus yrityksiin.

– Työllisyystilanne on hyvä, mutta komponenteista on pulaa. Laitteet odottavat komponentteja ja kun niitä saadaan, laitteitaa kootaan usein ylitöinä. Samaan aikaan on työvoimapula.

Hän muistelee, että kaksi vuotta sitten ylityökielto sai jo kuudessa tunnissa jotkin yksiköt pysähtymään. Teollisuusliiton selvityksen mukaan ylitöitä tehdään 15 000 henkilötyövuotta vuodessa.

Teollisuusliitto korostaa ostovoimaa
Teollisuusliiton mukaan palkkaratkaisun pitää vahvistaa jäsenten ostovoimaa. Tämä viittaa siihen, että korostusten pitäisi olla kuluttajahintojen vuosimuutoksen eli inflaation yläpuolella. Aalto ei kuitenkaan tiistaina kertonut, haettiinko inflaatiota suurempaa korotusta.

Teollisuusliitto toteaa taustapaperissaan, että inflaation ennustetaan olevan vuosina 2022 ja 2023 noin 1,5–1,9 prosenttia vuodessa. Viime vuosina reaaliansioiden kasvu on liiton mukaan perustunut hitaaseen inflaatioon.

Inflaatio oli Suomessa lokakuussa 3,2 prosenttia. EU:n tilastoviraston Eurostatin mukaan hintojen nousutahti oli marraskuussa 4,9 prosenttia. Kyseessä on korkein luku yli 20 vuoteen. Aiemmin inflaatio on ollut vuosia alamaissa.

Työntekijäpuoli korostaa, että palkanmaskuvaraa on, koska teollisuudessa menee hyvin. Työnantajapuolen mukaan yritysten tilauskirjat kasvavat, mutta tilauksia ei pystytä toimittamaan komponentti- ja materiaalipulan takia. Epävarmuutta on heidän mukaansa poikkeuksellisen paljon.

Sopimukseton tila alkoi kuun lopussa
Teknologiateollisuus on nyt sopimuksettomassa tilassa, sillä työehtosopimukset päättyivat marraskuun lopussa. Epäselvyyttä on ollut siitäkin, noudatetaanko tällöin vanhaa sopimusta.

Epäselvyyttä tuo uusi neuvottelumalli. Teknologiateollisuus irtautui osittain valtakunnallista työehtosopimuksista ja jakautui kahtia. Uuteen Teknologiateollisuuden työnantajat -yhdistykseen liittyneet yritykset neuvottelevat yhteisestä työehtosopimuksesta, ulkopuolelle jääneet neuvottelevat paikallisesti. Suurin osa yrityksistä liittyi uuteen yhdistykseen.

Epäselvää on myö, kuinka laajasti teknologiateollisuuden sopimuksesta otetaan tällä kierroksella mallia muihin sopimuksiin. Viime vuosina teknologia-alat ovat tehneet niin sanotusti päänavaajasopimuksen, jonka korotuksia ei ole ylitetty muilla aloilla.

Kaikki liitot eivät ole innostuneita tästä niin sanotusta Suomen mallista ja haluaa tulkita sen kariutuneen teknologia-alojen neuvottelumallin muuttumiseen.

Teknologiateollisuus korostaa kuitenkin, että vientialojen pitää määrätä palkankorotusten yläraja.

– Pöydässä on selvästi ajatus siitä, että neuvottelisimme laveammin koko yhteiskuntaan sopimusta. Meillä ei sellaista mandaattia ole mutta työnantajapuoli näyttää arvioivan toisin, Aalto sanoo.

Hänen mukaansa työnantajapuoli ajatteli alussa pyrkiessään eroon valtakunnallisesta sopimisesta, ettei palkkakoordinaatiota enää ole.

Metsäteollisuus hylkäsi valtakunnallliset työehtosopimukset kokonaan. Sopimukseen alalla ovat päässeet vasta Stora Enso ja Paperiliitto, jotka sopivat yli kaksivuotisen yrityskohtaisen sopimuksen. Siinä palkankorotukset ovat kahtena ensimmäisenä vuonna 1,9 prosenttia ja kolmantena vuonna noin 0,9 prosenttia.