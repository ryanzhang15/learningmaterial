โล่งอก รอยตีนสุดท้าย "เสือวิจิตร" เดินข้ามรั้วกลับเข้าป่าอนุรักษ์อุทยานฯ แม่วงก์แล้ว หลังออกนอกพื้นที่ไปนานนับสัปดาห์

ความคืบหน้า การติดตามเสือโคร่งวิจิตร ที่เดินออกนอกพื้นที่ เมื่อวันที่ 28-29 พฤศจิกายน 2564 โดยพบว่าอยู่บริเวณที่บ้านปางสัก อำเภอเเม่เปิน จังหวัดนครสวรรค์ และที่บ้านเขาน้ำอุ่น อำเภอปางศิลาทอง จังหวัดกำแพงเพชร และในวันที่ 30 พฤศจิกายน 2564 พบสัญญาณว่า “วิจิตร” ได้เดินข้ามเขาน้ำอุ่นมาทางด้านหน้าเขาใกล้กับโครงการบ้านเล็กในป่าใหญ่จังหวัดกำแพงเพชร อำเภอปางศิลาทอง จังหวัดกำแพงเพชร  

เตือนระวัง "วิจิตร" เสือโคร่งห้วยขาแข้ง เดินออกนอกเขตอุทยานฯ 3 วันยังหาไม่เจอ

ต่อมาวันที่ 1 ธันวาคม 2564  เจ้าหน้าที่ชุดปฏิบัติการติดตามเสือโคร่ง แจ้งว่าในเวลาประมาณ 04.00 น. ได้ตรวจพบสัญญาณวิทยุ เสือโคร่งข้ามถนนหมายเลข 1072 สายเขาชนกัน-เขาน้ำอุ่น-คลองลาน มุ่งหน้าไปทางทิศตะวันตกและได้เดินกลับเข้าสู่บริเวณเขาน้ำอุ่นในเวลา 05.00 น. โดยมีแนวโน้มจะเดินกลับเข้าพื้นที่ป่าอนุรักษ์ 

ล่าสุด นายธวัชชัย เพชระบูรณิน รักษาราชการแทน ผู้อำนวยการ สำนักบริหารพื้นที่อนุรักษ์ที่ 12 (นครสวรรค์) เปิดเผยว่า เมื่อเวลา 11.00 น. ได้รับรายงานจาก ดร.อัจฉรา ซิ้มเจริญ นักวิทยาศาสตร์ชำนาญการพิเศษ หัวหน้ากลุ่มงานวิชาการ ว่าจากการติดตามรอยตีนของเสือโคร่ง “วิจิตร” เช้าวันที่ 6 ธันวาคม 2564 พบว่ารอยตีนสุดท้ายของเสือโคร่ง “วิจิตร” ได้ข้ามรั้วผ่านเข้าป่าอนุรักษ์ของอุทยานแห่งชาติแม่วงก์แล้ว 

ทั้งนี้ สำนักบริหารพื้นที่อนุรักษ์ที่ 12 ยังคงจัดกำลังของอุทยานแห่งชาติแม่วงก์ อุทยานแห่งชาติคลองลาน และฐานปฏิบัติการป้องกันรักษาป่าที่ 3 (ซับตามิ่ง) เฝ้าระวังบริเวณชุมชนที่ติดต่อกับป่าแม่วงก์ เพื่อคลายความกังวลใจของชาวบ้านใกล้ป่า และเสริมกำลังจากกลุ่มงานวิชาการ สถานีวิจัยสัตว์ป่าเขานางรำ ตรวจรับสัญญาณวิทยุเสือโคร่ง อีกทางหนึ่งด้วย

เรื่องวุ่นๆ ของวัยดึกบ้านกกกอก ตาชาญ พ่อตาลุงพล ไลฟ์ประกาศเลิก ยายสมควร ด้าน แม่น้องชมพู่ โพสต์ปริศนาถึงหญิงอีกคน

เมื่อวันที่ 4 ธ.ค.ที่ผ่านมา ตาชาญ หลายโพธิ์ พ่อของป้าแต๋น ภรรยาลุงพล นายไชย์พล วิภา หรือ พ่อตาลุงพล ประกาศเลิก ยายสมควร ภรรยาที่อยู่ร่วมกันมาเกือบ 66 ปี และเก็บข้าวของมาอยู่กับลุงพล ป๋าแต๋น เรียบร้อยแล้ว เนื่องจากไม่มีที่ไป

โดย ตาชาญ คุณตาของน้องชมพู่ ซึ่งขณะนี้ผันตัวเป็นยูทูบเบอร์ ได้ไลฟ์ผ่านยูทูบว่า ลาก่อนยายสมควรจ๋า โดยเปิดเผยสาเหตุว่าเพราะมีปัญหาไม่เข้าใจกันนิดหน่อยกับยาย เนื่องจากยายต่อว่าตาว่าตารักเอฟซี และพูดจาหวานๆ กับเอฟซี

ซึ่งตาชาญยืนยันว่าตนรักเอฟซีทุกคนที่อยู่ทั่วโลกเหมือนลูกหลาน ยืนยันว่าไม่ได้รักแบบชู้สาว โดยขอให้ลูกๆ ดูแลแม่ให้ดี ส่วนตนเองจะอยู่กับลุงพลป้าแต๋นไปก่อน แต่อนาคตข้างหน้าไม่รู้ว่าจะไปที่ไหน

ตาชาญ ยังฝากไปถึงยายสมควรว่า สิ่งไหนที่ตาพูดไปไม่ถูกใจยาย ขอให้ยายให้อภัยกับตา ยืนยันไม่ได้เกลียดชัง ยังไงก็คนหมู่บ้านเดียวกัน เราไม่สามารถประคองให้มันถึงวาระสุดท้าย ตาเข้าใจความรู้สึกลูกหลานที่ให้กำลังใจตามา แต่ต้องเข้าใจตา

ด้าน สาวิตรี แม่ของน้องชมพู่ เคลื่อนไหวในโลกโซเชียลโดยมีการโพสต์ข้อความว่า "สงสารยายบอกตรงๆ เลิกทำร้ายแม่ด้วยการให้ที่พักพิงหญิงที่ทำให้แม่ตายทั้งเป็นได้มั้ยขอร้อง"

ลูกจ้างหนุ่มวัย 29 วอน "หนุ่ม กรรชัย" ช่วยด้วย หลังถูกนายจ้างซ้อมน่วมทั้งใบหน้าและทั่วร่างกาย อวัยวะเพศติดเชื้อ ซ้ำถูกบังคับกินฉี่-ขี้หมา

(6 ธ.ค.64) รายการเที่ยงวันทันเหตุการณ์ รายงานว่า พี่ชายของผู้เสียหาย ได้ส่งภาพบาดแผลตามใบหน้าและร่างกาย เป็นหลักฐานมาร้องขอความเป็นธรรมกับทางเพจของ หนุ่ม-กรรชัย กำเนิดพลอย พร้อมข้อความระบุว่า ถูกทำร้ายร่างกาย เป็นประจำทุกวัน จนใบหน้าบวมปูดที่หนักคือ บังคับให้กินฉี่และขี้หมา

ผู้สื่อข่าวเที่ยงวันทันเหตุการณ์ ลงพื้นที่ไปบ้านผู้เสียหายที่อำเภอท่าหลวง จังหวัดลพบุรี สอบถามนายจิราวัฒน์ หรือ ฟ้า อายุ 29 ปี ผู้เสียหาย เล่าว่า ตัวเองไปทำงานเป็นลูกจ้างที่ร้านค้าวัสดุการเกษตรแห่งหนึ่งในจังหวัดสระบุรี นาน 10 กว่าปี ตั้งแต่สมัยเรียนอยู่ชั้น ปวช.ปีที่ 1 ซึ่งนายจ้างเป็นเหมือนผู้อุปถัมภ์ครอบครัวตัวเองมาตั้งแต่ยังเด็ก ให้ช่วยงานที่บ้าน ทำความสะอาด ช่วยเลี้ยงสุนัข

แต่พักหลังถูกนายจ้าง กับ นายอ้วนลูกจ้างอีกคน ทำร้ายร่างกายใช้ไม้เบสบอลทุบตีตามตัวรวมถึงอวัยวะเพศ จนเป็นแผลเน่า ติดเชื้อ และไม่ยอมพาไปหาหมอ หนักสุดถึงขั้นให้กินขี้นก กินเยี่ยวและขี้หมา ส่วนสาเหตุที่โดนทุบตีเพราะ นายจิราวัฒน์ขโมยเงินในบ้าน 40 บาท และขโมยของกินในบ้าน

ทีมข่าวเที่ยงวันทันเหตุการณ์ ติดต่อไปยัง เจ๊กัั้ง นายจ้าง บอกว่า นายจิราวัฒน์มาอยู่ที่บ้าน เหมือนคนในครอบครัว ซึ่งตนได้ดูแลส่งเสียเรียนหนังสือตั้งแต่อายุ ประมาณ 15 ปี โดยจิราวัฒน์ มีนิสัยชอบโกหก และขโมยเงินบ่อย จึงทำโทษด้วยการใช่ท่อพีวีซี ตีที่ปาก ส่วนแผลตามร่างกายอื่นๆ คาดว่าน่าจะมาจากที่นายจิราวัฒน์ขี่รถล้ม เพราะนายจิราวัฒน์ ชอบมีอาการหลับใน

ขณะที่ นายฐปนวัชร พี่ชายผู้เสียหาย บอกว่า พยายามขอตัวน้องชายกลับตั้งแต่เมื่อ 5 ปีที่แล้ว แต่นายจ้างไม่ยอมและเกลี้ยกล่อม นายจิราวัฒน์ให้ไม่อยากกลับบ้านและตัดสินใจอยู่ต่อ จนพักหลังต้องขู่ว่า จะแจ้งความและสุดท้ายก็พาน้องชายหนีออกมาจนได้

ซึ่งหลังจากนี้ เตรียมรวบรวมหลักฐานเข้าแจ้งความดำเนินคดีกับนายจ้างคนดังกล่าว ยืนยันเอาเรื่องถึงที่สุด พร้อมขอความเป็นธรรมให้สื่อฯ ช่วยนำเสนอข้อเท็จจริงที่เกิดขึ้นกับน้องชายด้วย เพราะเกรงกลัวเรื่องของอิทธิพล เนื่องจากก่อนหน้านี้เคยเข้าขอความช่วยเหลือจากหน่วยงานที่เกี่ยวข้อง แต่ก็ยังไม่ได้รับความเป็นธรรม

