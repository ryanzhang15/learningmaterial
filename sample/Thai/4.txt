หากพูดถึงความเปลี่ยนแปลงในสังคมที่เกิดขึ้นหลังการแพร่ระบาดของโรคโควิด-19 นอกจากภาพผู้คนที่ต้องใส่แมสก์ออกจากบ้านจนกลายเป็นเรื่องปกติ อีกสิ่งหนึ่งที่กลายเป็นภาพที่คุ้นตาคงหนีไม่พ้นเหล่าเดลิเวอรี่ "ไรเดอร์" ที่คอยให้บริการจัดส่งอาหารหรือพัสดุจากหลากหลายแบรนด์ที่วิ่งงานกันอย่างขวักไขว่บนท้องถนน

อาชีพไรเดอร์ นับได้ว่าเป็น “โอกาสใหม่” ที่เติบโตขึ้นอย่างรวดเร็วหลังได้ปัจจัยหนุนจากสถานการณ์โรคระบาด และกลายเป็นฟันเฟืองสำคัญช่วยทำให้สังคมจะเดินหน้าต่อไปได้ในภาวะที่ทุกคนกำลังช่วยกันหยุดเชื้อเพื่อชาติ แม้ในภาวะที่การระบาดเริ่มคลี่คลาย หลายคนก็ยังคง “ติดอกติดใจ” กลายเป็นขาประจำที่ต้องกดสั่งวันละมากกว่า 1 ครั้ง ผลักดันให้การเติบโตของวงการเดลิเวอรี่ยังคงไปต่อโดยไม่มีทีท่าว่าจะหยุดลงได้ง่ายๆ

อย่างไรก็ตาม ท่ามกลางการเติบโตดังกล่าว และการเพิ่มจำนวนอย่างก้าวกระโดดของจำนวนไรเดอร์ หนึ่งในประเด็นที่หลายคนอาจจะกังวลกันเป็นพิเศษคือ อาชีพการเป็นไรเดอร์นั้นมีความเสี่ยงหรือคุ้มค่าแค่ไหน?

ด้วยลักษณะงานที่จำเป็นต้องขับขี่รถมอเตอร์ไซค์แทบจะตลอดเวลา ไหนจะต้องพบปะผู้คนมากหน้าหลายตาทั้งวัน อีกทั้งเป็นการทำงานในลักษณะที่ไม่ได้มีสำนักงานกลาง จะมีโอกาสได้ฝึกอบรม พัฒนาทักษะ เหมือนองค์กรทั่วๆ ไปได้อย่างไร? เหล่านี้ล้วนเป็นข้อคาใจที่ผู้อ่านหลายคนอาจเคยตั้งคำถาม แม้กระทั่งคนที่สนใจจะลองมาเป็นไรเดอร์ก็อาจเคยคิดเช่นกันว่า เอ๊ะ! มันจะดีไหมนะ?

วันนี้ไทยรัฐจึงอยากหยิบเอาข้อมูลน่าสนใจจากเดลิเวอรี่เจ้าดังอย่าง “แกร็บ” มาเล่าให้ฟังว่า แท้จริงแล้วการเข้ามาเป็นสมาชิกชาวเสื้อแจ็กเกตเขียว มีสิทธิประโยชน์อะไรบ้าง ที่จะช่วยให้ชีวิตการทำงานโอเคกว่าที่คิด

ส่อง 3 สิทธิประโยชน์สุดว้าวเพื่อชาวไรเดอร์แกร็บ

1. รับ-ส่งอุ่นใจ ด้วยประกันอุบัติเหตุสำหรับ ทุกคน ทุกพื้นที่ ทุกประเภท

หนึ่งในข้อกังวลใจที่สุดของชาวไรเดอร์ รวมถึงผู้ใกล้ชิดที่มีคนสนิททำงานเป็นไรเดอร์ คงจะเป็นเรื่องของความคุ้มครองระหว่างขับขี่ ซึ่งเราจะเห็นการเรียกร้องในเรื่องนี้ได้บ่อยครั้งในหน้าโซเชียล จนทำให้คนส่วนใหญ่อาจเชื่อไปว่าการเป็นไรเดอร์คืองานสุดเสี่ยงที่ไม่มีประกันใดๆ คุ้มครอง

ในความเป็นจริง ทันทีที่คุณสมัครเป็นไรเดอร์ “แกร็บ” สิ่งที่คุณจะได้รับฟรีทันทีคือ “ประกันอุบัติเหตุ” คุ้มครอง พาร์ตเนอร์คนขับ ทุกคน ทุกพื้นที่ ทุกประเภท ซึ่งเป็นสิทธิประโยชน์ที่แกร็บได้มอบให้กับไรเดอร์มาโดยตลอด และไม่เพียงเท่านั้น ตั้งแต่วันที่ 1 มกราคม 2564 ที่ผ่านมา หรือกล่าวได้ว่าเป็นช่วงที่วงการเดลิเวอรี่กำลังเข้าสู่ช่วงพีกขั้นสุด แกร็บ ก็ได้ดำเนินการขยายความคุ้มครองของการประกันอุบัติเหตุดังกล่าวให้ครอบคลุมมากขึ้นไปอีกขั้น ด้วยความมุ่งหวังจะให้ไรเดอร์ทำงานอย่างสบายใจที่สุด โดยความคุ้มครองฉบับใหม่จะเริ่มตั้งแต่ “ก่อน” “ระหว่าง” และ “หลัง” การเดินทางหรือการให้บริการ (นับตั้งแต่เปิดแอปพลิเคชันเพื่อรับงานจนถึงหลังปิดแอปพลิเคชันแล้ว 30 นาที) โดยจะได้รับ

● วงเงินคุ้มครองในการรักษาพยาบาลสูงสุดถึง 50,000 บาทสำหรับพาร์ตเนอร์ผู้ขับขี่รถจักรยานยนต์ และสูงสุดถึง 100,000 บาท สำหรับพาร์ตเนอร์ผู้ขับขี่รถยนต์

● ค่าชดเชยกรณีเสียชีวิตจากอุบัติเหตุสูงสุดถึง 200,000 บาท

ซึ่งวิธีการใช้สิทธิประโยชน์นี้ก็ไม่ได้ซับซ้อน ใช้ได้ทั้งกรณีเป็นผู้ก่อเหตุ และเป็นผู้ประสบเหตุ โดยสามารถนำประกันตัวนี้มาเบิกค่าเสียหายเพิ่มเติมหลังจากที่เบิก พ.ร.บ. ได้ โดยสามารถติดตามรายละเอียด รวมถึงขั้นตอนของการเคลมประกันได้จากเว็บไซต์

2. มีบริการด้านการเงิน ผ่อนง่ายรายวัน สบายใจเมื่อฉุกเฉิน

อาชีพไรเดอร์ ในทางทฤษฎีแล้วก็คือฟรีแลนซ์รูปแบบหนึ่ง ซึ่งหนึ่งในปัญหาที่เหล่าคนทำงานอิสระต้องเจอกันเป็นประจำก็คือ การขาดหลักประกันทางด้านรายได้จนทำให้เป็นเรื่องยากที่จะผ่านการอนุมัติบริการทางการเงินต่างๆ จากธนาคารทั่วไป เมื่อมีเหตุฉุกเฉินทางการเงิน จึงกลายเป็นเรื่องใหญ่ หลายคนยอมเข้าไปเสี่ยงกับเงินกู้นอกระบบ โดนเอาเปรียบอย่างไม่เป็นธรรม แต่ก็ไม่สามารถทำอะไรได้

แกร็บ ซึ่งเข้าใจในจุดนี้เป็นอย่างดีจึงได้พัฒนาสิทธิประโยชน์ทางด้านการเงินขึ้นมาเพื่อช่วยเหลือไรเดอร์โดยเฉพาะ แบ่งออกเป็น โปรแกรมเงินกู้อัตราดอกเบี้ยต่ำ วงเงินสูงถึง 100,000 บาท รวมไปถึงบริการผ่อนชำระสินค้าหลากหลายชนิด เช่น โทรศัพท์มือถือ ทีวี ตู้เย็น เป็นต้น

มีเงื่อนไขเพียงเล็กน้อยเท่านั้นสำหรับไรเดอร์ที่สนใจเข้าร่วม คือ ขับแกร็บ 3 เดือนติดต่อกัน มีประวัติการทำงานที่ดี เช่น ได้คะแนนดาวจากผู้ใช้บริการไม่ต่ำกว่า 4.7 (จาก 5) ไม่ยกเลิกงานบ่อยครั้ง เป็นต้น ไม่ว่าคุณจะเป็นไรเดอร์อยู่หรือไม่ แต่หากสนใจสามารถเข้าไปดูรายละเอียดเพิ่มเติมได้ที่นี่

3. มือใหม่ไม่ต้องกังวล จัดเต็มคอร์สอบรม เป็นเร็วใน 5 นาที

ถึงตอนนี้ใครที่ลังเลอาจจะอยากเริ่มเป็นไรเดอร์แกร็บบ้างแล้ว แต่ใจหนึ่งก็คงรู้สึกกังวลว่างานนี้จะไหวไหมสำหรับมือใหม่หมาดๆ อย่างเรา? จุดนี้ก็เป็นอีกหนึ่งสิทธิประโยชน์ดีๆ ที่แกร็บเตรียมไว้อย่างเข้าใจไรเดอร์ นั่นคือการริเริ่มโครงการ “GrabAcademy สร้างอาชีพกับมือโปร” ร่วมกับสำนักงานส่งเสริมเศรษฐกิจดิจิทัล (ดีป้า) เพื่อพัฒนา Hub เรียนรู้แบบออนไลน์สำหรับไรเดอร์คนขับ รวมถึงพาร์ตเนอร์ร้านอาหาร

ภายใน GrabAcademy จะประกอบไปด้วยหลักสูตรดีๆ ที่จำเป็นต่อการทำงาน ซึ่งช่วยให้ไรเดอร์สามารถพัฒนาขีดความสามารถได้ทุกที่ พิเศษไปกว่านั้น แกร็บยังมีการจัดทำ “มินิคอร์ส 5 นาที” ซึ่งจะเป็นการปรับเนื้อหาจากหลักสูตรต่างๆ ให้กระชับ ดูเพลิน สามารถดูจบได้ในเวลาไม่นาน เหมาะกับลักษณะงานของเหล่าไรเดอร์ ทำให้สามารถเปิดดูได้ขณะรอออเดอร์ หรือระหว่างพัก โดยตลอดปีที่ผ่านมา มีผู้เข้าอบรมไปแล้วกว่า 30,000 คน และได้เข้าเรียนโดยเฉลี่ยถึงคนละ 8 คอร์ส สะท้อนถึงความต้องการพัฒนาทักษะฝีมือ และความรู้รอบตัวของเหล่าไรเดอร์ ซึ่งแกร็บก็สามารถออกแบบโซลูชั่นมาตอบโจทย์ได้อย่างเหมาะสม

ผู้สนใจสามารถเข้าไปลองชมหลักสูตรต่างๆ ได้ที่

แบรนด์แกร่งไว้ใจได้ ปั้นรายได้ต่อเนื่อง

นอกเหนือไปจาก 3 สิทธิประโยชน์ที่ถูกออกแบบมาอย่างเข้าใจไรเดอร์ ยังมีอีกหลายปัจจัยที่จะช่วยหนุนให้ผู้ขับขี่ทุกคนรู้สึกถึงความมั่นใจเมื่อได้สวมเสื้อแจ็กเกตเขียว ที่โดดเด่นเป็นพิเศษคือดีลและส่วนลดต่างๆ สำหรับผู้ใช้บริการที่เกิดจากการทำตลาดอย่างต่อเนื่อง ซึ่งมีส่วนโดยตรงต่อการปั้นรายได้ที่ต่อเนื่องให้กับไรเดอร์ โดยนอกจากดีลที่มาจากทางแกร็บเอง ยังมีกิจกรรมการตลาดอีกมากมายที่เป็นของพันธมิตรทางการค้าจำนวนมาก ช่วยเสริมรายได้อีกทางหนึ่ง

อีกความพิเศษคือภายในแอปพลิเคชันก็มีบริการอื่นๆ อาทิ GrabMart (บริการสั่งของจากซูเปอร์มาร์เก็ต), GrabBike (บริการเดินทางด้วยจักรยานยนต์), GrabAssistant (บริการผู้ช่วยซื้อสินค้า) เปิดโอกาสให้ไรเดอร์สามารถรับงานได้หลากหลาย นอกจากนี้ ยังมีการจัดกิจกรรมกระชับมิตร ทั้งในรูปแบบสันทนาการ และกิจกรรมเพื่อสังคม มีการมอบทุนการศึกษาให้กับบุตรหลานคนขับ รวมไปถึงการมอบความช่วยเหลือเมื่อประสบเหตุวิกฤตต่างๆ เช่นในกรณีโควิด-19 หรือเหตุอุทกภัย เพื่อเน้นย้ำถึงการสนับสนุนไรเดอร์ซึ่งเป็นบุคลากรคนสำคัญของบริษัท

ด้วยนโยบายต่างๆ เหล่านี้ จึงไม่น่าแปลกใจนักว่าทำไมแกร็บถึงสามารถยืนหยัดในฐานะเดลิเวอรี่ชั้นนำได้อย่างแข็งแกร่ง กลายเป็นสัญลักษณ์แห่งความภาคภูมิใจของไรเดอร์ที่ได้สวมใส่แจ็กเกตสีเขียว และอาจทำให้ผู้ที่กำลังตัดสินใจเป็นไรเดอร์มองเห็นภาพได้ชัดขึ้น ว่าการก้าวเข้ามาร่วมงานกับแกร็บ จะได้รับความอุ่นใจแบบใดกลับไปบ้าง