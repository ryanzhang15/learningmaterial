ชายคนหนึ่งเดินผ่านปางช้างแห่งหนึ่ง พบว่ามีช้างโขลงนึงไม่ได้ถูกขังไว้ในกรงหรือโดนโซ่ล่ามแต่อย่างใด

แต่สิ่งที่รั้งพวกมันเอาไว้ เป็นเพียงเชือกเส้นบางๆ ที่ผูกเอาไว้ที่ขาข้างนึง

ชายคนนั้นก็ยืนจ้องมองไปที่ช้าง ได้แต่คิดแล้วก็สงสัย
“ช้างตัวออกโตขนาดนี้ เชือกก็อันกระจ้อยซะขนาด แต่ทำไมพวกมันไม่คิดจะทำอะไรเลย ยืนให้เขาล่ามไว้อยู่ในนั้น ?”

ด้วยความอยากรู้  เขาก็เดินไปถามควาญช้างที่อยู่บริเวณนั้นว่า “ทำไมช้างมันมัวแต่ยืนเฉย ไม่คิดจะหนีไปเล่าท่าน?”

ควาญช้างจึงตอบมาว่า “เมื่อพวกมันยังแด็ก มันก็ถูกมัดด้วยเชือกขนาดเดียวกันนี่แหละ และด้วยอายุเท่านั้นก็ถือว่าแน่นหนาพอแล้ว แม้ต่อมาพวกมันจะโตขึ้น แต่เชือกบางๆ เส้นนี้ยังมัดขาพวกมันไว้อยู่ ทำให้พวกมันก็ยังไม่คิดจะหนีไปไหน เพราะใจของพวกมันเชื่อไปแล้ว ว่าเชือกเส้นบางแค่นี้ทำให้หนีไปไหนไม่ได้”

เหตุผลเดียวที่ช้างมันไม่หนีไป คือใจมันเชื่อว่าไม่มีทางเป็นได้ ที่มันจะหนีออกมาได้

ข้อคิด : ไม่สำคัญว่าปัญหาในโลกใบนี้จะกีดกันเหนี่ยวรั้งคุณไว้มากน้อยมากแค่ไหน จงก้าวเดินต่อไปด้วยความเชื่อมั่นว่าสิ่งที่คุณต้องการจะทำมันเป็นไปได้  ความเชื่อจะทำให้คุณประสบความสำเร็จ และความเชื่อส่วนที่สำคัญที่สุดในการบรรลุเป้าหมาย

ณ เมืองเล็กของในอิตาลีเมื่อนานมาแล้ว

เถ้าแก่เจ้าของธุรกิจเล็กๆ คนหนึ่งดันไปเป็นหนี้ก้อนโตในวงจรเงินกู้นอกระบบสุดโหดจากเจ้าหนี้ชราเขี้ยวลากดิน จนนำความซวยมาสู่ลูกสาวของตัวเอง

เจ้าหนี้ชราได้ยื่นข้อเสนอบางอย่างให้กับเถ้าแก่ เป็นเงื่อนไขให้ตัวเขาได้แต่งงานกับลูกสาวเถ้าแก่เพื่อแลกกับการล้างหนี้ทั้งหมด

(ให้ตายเถอะ เรื่องน่าขยะแขยงแบบนี้ก็มีด้วย)

ในความโชคร้ายยังพอมีความหวัง เจ้าหนี้ชรายังเปิดทางให้
“เดี๋ยวฉันจะมีถุงผ้า 2 ใบให้หนูเลือกนะจ๊ะ ใบนึงมีก้อนกรวดสีดำ อีกใบนึงมีก้อนกรวดสีขาว ถ้าหนูเลือกได้ถุงที่มีก้อนกรวดสีดำ หนูจะต้องแต่งงานกับฉัน แต่ถ้าหนูเลือกได้ถุงที่มีก้อนกรวดสีขาว วาสนาระหว่างเราก็จะไม่เกิด.. อ้อ แล้วฉันก็ยังใจดีนะ ทันทีที่หนูเลือกถุงผ้านั้น หนี้ทั้งหมด ฉันยกให้พ่อหนูทันทีเลยนะจ๊ะ”

ว่าแล้วเจ้าหนี้ชราก็เดินไปหยิบก้อนกรวดจากในสวนมา 2 ก้อน แต่กลับเล่นไม่ซื่อ ลูกสาวเถ้าแก่เหลือบไปเห็นว่าเจ้าหนี้ชราแอบหยิบก้อนกรวดดำขึ้นมาทั้ง 2 ก้อนใส่ลงไปในถุงผ้า

“หนูเลือกใบไหนดีจ๊ะ ?”

ตอนนี้ทางเลือกทั้งหมดที่น่าจะเป็นของลูกสาวเถ้าแก่ น่าจะเหลือแค่ 3 ทาง คือ

ให้ตายก็ไม่เลือก แต่นั่นก็ไม่ช่วยให้หนี้หายไป
หยิบมาทั้ง 2 ถุง แล้วพิสูจน์ว่าเฒ่าหัวงูคนนี้โกง แต่ตาแก่นี่ก็อาจจะโกรธจนไม่ยอมยกหนี้ให้พ่อ
ยอมเลือกสักถุง แล้วตกเป็นเมียของเจ้าหนี้ชราไป เพื่อไถ่หนี้ให้พ่อ
ทุกอย่างเหมือนจะเป็นเช่นนั้นจนกระทั่ง…

“ว๊าย! แย่จัง…ฉันทำก้อนกรวดที่เลือกหล่นหายไปแล้ว เอาแบบนี้แล้วกัน คุณเจ้าหนี้ช่วยดูก้อนกรวดอีกถุงว่าเป็นสีอะไร ก็คงรู้แล้วล่ะค่ะว่าฉันเลือกได้ก้อนกรวดสีอะไร เพราะสีมันตรงข้ามกัน”

ในขณะที่เธอเลือกถุงผ้า แล้วหยิบก้อนกรวดนั้นออกมา เธอแกล้งทำมันหล่นหายไปลงไปปะปนกับหญ้าในสวน

แน่นอนว่าก้อนกรวดสีดำอีกก้อนยังอยู่ในถุงผ้า แต่คำตอบเดียวที่เจ้าหนี้ชราจะตอบได้คือ “หนูเลือกได้ก้อนกรวดสีขาวจ่ะ” เว้นเสียแต่เจ้าหนี้ชราจะพูดความจริงว่า “หนูเลือกได้ก้อนกรวดสีดำนะจ๊ะ เพราะมันสีดำทั้ง 2 ถุง” ซึ่งมันก็คือการยอมรับว่าตัวเองโกงนั่นเอง

ด้วยเหตุนี้พ่อลูกที่เป็นเป็นหนี้จึงเหมือนยกภูเขาออกจาก หนี้ก็หาย ลูกสาวก็ไม่ต้องเสีย

ข้อคิด : เป็นไปได้เสมอที่เราจะอยู่เหนือสถานการณ์ต่างๆ ได้ เมื่อเราคิดนอกกรอบมากไปกว่าแค่ในสิ่งที่สถานการณ์บีบเราเอาไว้

กบฝูงหนึ่งท่องเที่ยวไปในป่า แต่แล้ว 2 ตัวในพวกมันตกลงไปในหลุมลึก เมื่อตัวอื่นๆ ได้มามุงดูรอบๆ หลุมและเห็นว่าลึกมากแค่ไหน พวกมันก็ได้บอกกบตัวที่ตกลงไปในหลุมว่าหมดหวังแล้วที่จะรอดขึ้นมา

กบทั้งสองก็ไม่สนใจกับคำพูดของกบตัวอื่น และพวกมันพยายามที่จะกระโดดขึ้นจากหลุม อย่างไรก็ตาม กบกลุ่มที่อยู่ด้านบนหลุมก็ได้แต่บอกให้พวกมันยอมแพ้ซะ

จนในที่สุดกบตัวหนึ่งก็เริ่มถอดใจและตรอมใจตาย แต่มีกบอีกตัวที่พยามกระโดดอย่างไม่ลดละ ฝูงกบก็ได้แต่บอกให้ยอมแพ้ไปเหมือนเคย อย่าดิ้นรนให้เจ็บปวดเลย ยังไงก็คงไม่รอด

แต่กบตัวนั้นก็พยายามอย่างไม่ลดละจนมันกระโดดออกมาได้ ก็ไม่วายยังโดนกบตัวอื่นถามมันว่าแกไม่ได้ยินที่พวกเราพูดเหรอ ?

กบตัวที่รอดออกมาได้ตอบไปว่ามันหูอื้อ มันเข้าใจมาตลอดว่าฝูงกบกำลังให้กำลังใจมันอยู่

ข้อคิด คำพูดของเรามีผลกระทบต่อชีวิตคนอื่น คิดสักหน่อยก่อนที่จะพูดมันออกจากปาก เพราะมันอาจช่วยชีวิตคนหรือฆ่าคนก็ได้


เจ้าของฟาร์มคนหนึ่งขายเนย 1 ปอนด์ให้คนทำขนมปังอยู่เป็นประจำ วันหนึ่งคนทำขนมปังเกิดอยากชั่งน้ำหนักดูว่าเขาได้น้ำหนักเนยตามเกณฑ์ที่ถูกต้องหรือไม่ ปรากฏว่าก็ไม่ได้มาตรฐานจริงๆ มันทำให้เขาโกรธมาก และเรื่องไปถึงศาล

ผู้พิพากษาถามเจ้าของฟาร์มว่า เขาได้ใช้เครื่องชั่งน้ำหนักในการขายเนยหรือไม่ เจ้าของฟาร์มตอบว่า “ฉันมันตาสีตาสา ฉันไม่มีเครื่องชั่งเป๊ะๆ หรอก แต่ฉันมีเกณฑ์ของฉันอยู่แล้ว” ผู้พิพากษาถามต่อ “แล้วคุณชั่งเนยได้อย่างไร?”

เจ้าของฟาร์มตอบ “ด้วยความสัตย์จริง ก่อนที่คนทำขนมปังจะซื้อเนยจากฉัน ฉันได้ซื้อขนมปัง 1 ปอนด์จากเขา ในทุกๆ วันที่คนทำขนมปังเอาขนมปังมาให้ฉัน ฉันชั่งมันและขายเนยไปให้สมกับน้ำหนักขนมปังที่ฉันได้ ถ้าจะหาคนทำผิดก็คงจะเป็นคนทำขนมปัง”

ข้อคิด ในชีวิตเรา คุณให้อะไรย่อมจะได้รับสิ่งนั้น อย่าพยายามที่จะคดโกงคนอื่น

มีพระราชาองค์หนึ่งได้แอบวางก้อนหินไว้ที่บนถนน แล้วเขาก็หลบไปแอบดูว่าใครจะย้ายมันออกไปบ้าง มีพ่อค้าและข้าราชบริพานก็ได้ดูรอบๆ แต่ไม่ทำอะไร

ผู้คนต่างพากันกร่นด่าว่าทำไมพระราชาไม่มาทำให้ถนนสัญจรไปมาได้ตามปกติ แต่คนที่บ่นก็ไม่ได้มาช่วยย้ายหินออกไป

ต่อมามีชาวสวนคนหนึ่งแบกผักมาเต็มหลังผ่านมาเจอก้อนหิน เขาวางสัมภาระไว้ข้างๆ และเข้าไปเข็นก้อนหินออกจากเส้นทาง ปรากฏว่ามีถุงเงินวางอยู่ใต้ก้อนหิน เมื่อเขาเปิดออกจึงพบว่ามีเหรียญทองจำนวนมากและจดหมายจากพระราชาอยู่ในถุงนั้น ในจดหมายเขียนว่า “ทองพวกนี้มีไว้ให้สำหรับผู้ที่ย้ายหินออกจากถนน”

อุปสรรคทุกอย่างที่เจอในชีวิต ล้วนเป็นโอกาสให้เราได้ลองแก้ไขมัน สำหรับคนขี้เกียจก็จะได้แต่บ่น ไม่มีทางที่จะมีหัวใจแห่งความเอื้ออาทรและพบเจอสิ่งดีๆ ที่จะผ่านเข้ามา

ชายคนหนึ่งพบรังไหมของผีเสื้อ

เขาเฝ้ามองรังไหมนั้นทุกวัน จนกระทั่งวันหนึ่งรังนั้นก็เผยรอยแตกให้เห็น เขานั่งดูผีเสื้อเป็นเวลาหลายชั่วโมง ขณะที่ตัวผีเสื้อพยายามฝืนพาร่างกายตัวเองให้ลอดผ่านรูเล็กๆ ออกมา

อยู่ๆ ทุกอย่างกลับหยุดชะงัก ดูเหมือนว่าผีเสื้อนั้นจะติดคาอยู่ที่รูนั้น

ดังนั้นเขาจึงตัดสินใจที่จะช่วยผีเสื้อ เขาหยิบกรรไกรและตัดไหมบางส่วนออก จากนั้นผีเสื้อก็หลุดออกมาได้อย่างง่ายดาย ถึงแม้ว่าร่างกายบางส่วนจะดูเหมือนมีอาการบวมอักเสบและมีปีกที่ลีบเล็ก

ชายคนนั้นไม่ได้คิดอะไรมากและเฝ้ารอปีกผีเสื้อขยายออก แต่มันกลับไม่เป็นอย่างนั้น กลายเป็นว่าผีเสื้อตัวนั้นต้องใช้เวลาที่เหลือทั้งชีวิตในการที่คลานไปมา ต่อหน้าเขา

ถึงแม้ว่ามนุษย์จะมีจิตใจที่โอบอ้อมอารีย์ แต่เขาก็ยังไม่เข้าใจกฏธรรมชาติของการลอกเยื่อของตัวดักแด้ในผีเสื้อ ที่การบีบตัวผ่านรูเล็กๆ คือการรีดให้เมือกออกจากร่างของผีเสื้อและทำให้ปีกขยายออกเพื่อบินออกไปได้

 อุปสรรคของชีวิตมีไว้เพื่อพัฒนาความแข็งแกร่งของตัวเรา หากไม่มีอุปสรรค เราจะไม่สามารถเติบโตอย่างแข็งแรงได้ ดังนั้นนี่เป็นสิ่งสำคัญที่เราต้องรับมือกับความท้าทายด้วยตัวของเราเอง และอย่ารอความช่วยเหลือจากผู้อื่น

