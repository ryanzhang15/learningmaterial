«Фокус көрсөтөм»: Үрөй учурган кылмыш же мууздалган 12 жаштагы баланын өлүмү
Ош облусу
Араван району
Кылмыш жана кырсыктар
•11:09, 05.12.2021
Иллюстрациялык сүрөт
Иллюстрациялык сүрөт
Окуя тууралуу: Өз үйүндө мууздап салган: Араванда 16 жаштагы бала таякесинин өмүрүн кыйды
Уландысы: Таякесин «фокус көрсөтөм» деп колун байлап туруп, мууздаган 16 жаштагы бала 2 айга камакка алынды
Turmush — Ош облусунун Араван райондук соту 12 жаштагы жээнин өлтүрүүгө айыпталган 16 жаштагы өспүрүмгө өкүм чыгарды. Бул тууралуу Ош облустук сотунун басма сөз кызматы билдирди.

Маалыматка караганда, ал 12 жылга эркинен ажыратылып, 900 миң сом айып пул салынып, жабырлануучу тарапка моралдык жана материалдык чыгым өндүрүлдү.

«Айыпталуучу Ю.А. "Өзгөчө ири өлчөмдөгү уурулук" жана "Өтө мыкаачылык менен киши өлтүрүү" беренелери боюнча соттоп, Араван райондук соту аны 12 жылга эркинен ажыратты. Кошумча 900 миң сом өлчөмдөгү айып пулга жыкты. 12 жыл берилгенине айыпталуучу 16 жаштагы өспүрүм болгону себеп болду. Өлтүрүлгөн бала 12 жашта болчу», - деп айтылат маалыматта.

Окуя тууралуу:

28-июнда Turmush басылмасына Ош ОИИБдин басма сөз кызматы Араван районунун Ак-Сарай айылындагы 12 жаштагы баланын өлүмүнүн себеби аныкталганын кабарлаган.

Маалыматка караганда, А.О. аттуу баланын өлүмүнө шектелип 27-июнь күнү 16 жаштагы Ю.А. кармалган. Тергөө ишинин жүрүшүндө маркум баланын үйүнөн 900 миң сомго жакын акча жоголгону аныкталган.

Тергөө аракеттеринин жүрүшүндө Ак-Сарай айылында жайгашкан бактын ичинде кылмыш иш боюнча далил буюм болгон акчанын турган жери боюнча маалымат алынган. Аталган маалыматты текшерүү учурунда маркум баланын үй-бүлөсүнө таандык болгон бактын арасынан алардын үйүнөн уурдалган акчанын 783 миң 500 сому табылган.

Сотко чейинки өндүрүш ишинин жүрүшүндө кылмышка шектелип кармалган 16 жаштагы Ю.А. Араван райондук социалдык өнүктүрүү башкармалыгынын үй-бүлөнү коргоо бөлүмүнүн кызматкери, жактоочу У.Б. жана таятасынын катышуусунда сурак берип, кылмышты мойнуна алган. Ал 25-июнь күнү Ак-Сарай айылында таякесинин акчасын уурдап жатканда анын уулу көрүп калган. Кылмышты жашыруу үчүн аны өлтүргөн.

Маркум баланын үй-бүлөсүнүн алма багы бар. Кылмышка шектүү Ю.А. алар алма тергени кетет деп уурулукка барган. Ошол кезде үй ээсинин 12 жаштагы баласы үйдөн чыга элек болуп, кылмышты көрүп калган. Уурулукка кирген жээни таякесинин баласына «фокус көрсөтөм» деп 2 колун таңып, мууздаган. 16 жаштагы шектүү 28-июнь күнү Араван РИИБдин убактылуу кармоочу жайына киргизилген.

Бул макала Turmush басылмасынын интеллектуалдык жана автордук менчиги болуп саналат. Материалды сайттан көчүрүп алуу редакциянын жазма уруксаты менен гана мүмкүн.
#сот чечими