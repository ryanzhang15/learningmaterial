З А П О В Е Д

№ РД-01-890 от 03.11.2021 г., изм. и доп. със Заповед № РД-01-915 от 09.11.2021 г. (изм. със Заповед РД-01-№ РД-01-919 от 10.11.2021 г.)

На основание чл. 61, ал. 2, чл. 63, ал. 4, 6 и 11 и чл. 63в от Закона за здравето, чл. 73 от Административнопроцесуалния кодекс, и във връзка с Решение № 629 на Министерския съвет от 26 август 2021 г. за удължаване срока на обявената с Решение № 325 на Министерския съвет от 14 май 2020 г. извънредна епидемична обстановка, удължена с Решение № 378 на Министерския съвет от 12 юни 2020 г., Решение № 418 на Министерския съвет от 25 юни 2020 г., Решение № 482 на Министерския съвет от 15 юли 2020 г., Решение № 525 на Министерския съвет от 30 юли 2020 г., Решение № 609 на Министерския съвет от 28 август 2020 г., Решение № 673 на Министерския съвет от 25 септември 2020 г., Решение № 855 на Министерския съвет от 25 ноември 2020 г., Решение № 72 на Министерския съвет от 26 януари 2021 г., Решение № 395 на Министерския съвет от 28 април 2021 г., Решение № 426 на Министерския съвет от 26 май 2021 г. и Решение № 547 на Министерския съвет от 28 юли 2021 г. и предложение от Главния държавен здравен инспектор

Н А Р Е Ж Д А М:

I. Въвеждам следните временни противоепидемични мерки на територията на Република България, считано от 4.11.2021 г. до 30.11.2021 г.:

1. Преустановяват се посещенията в центровете за подкрепа на личностно развитие, детски центрове, клубове и други, предоставящи организирани групови услуги за деца. Изключение се допуска само по отношение на центровете за специална образователна подкрепа.

2. Преустановява се провеждането на конгресно-конферентни мероприятия, семинари, симпозиуми, обучения, конкурси, изпити и други мероприятия с такъв характер.

3. Преустановява се провеждането на тиймбилдинг и други организирани групови мероприятия с такъв характер в трудови колективи.

4. Преустановява се провеждането на всички масови мероприятия, като музикални и други фестивали, събори, фолклорни инициативи и други с такъв характер.

5. Преустановяват се груповите посещения в центрове, школи и други обекти за танцово и музикално изкуство.

6. Преустановява се провеждането на присъствени групови занятия за възрастни в езикови центрове, образователни центрове и други обучителни центрове и школи.

7. Провеждането на присъствени групови занятия за деца в езикови центрове, образователни центрове и други обучителни центрове и школи се допуска при осигуряване на физическа дистанция от най-малко 1,5 м и не повече от 5 човека в помещение, носене на защитни маски за лице, хигиена на ръцете, редовно проветряване на всеки час и дезинфекция.

8. Преустановяват се посещенията на музеи, галерии, кина, театри, циркови представления, концерти и други сценични прояви на закрито.

9. Преустановява се провеждането на колективни спортове на закрито, с изключение на тренировки и състезания за картотекирани състезатели към лицензирани спортни федерации.

10. Провеждането на спортни състезания се допуска без публика.

11. Преустановяват се посещенията на фитнес центрове, спортни зали и клубове, плувни басейни и комплекси, балнеолечебни (медикъл СПА) центрове, СПА центрове, уелнес центрове и таласотерапевтични центрове.

12. Преустановяват се посещенията в игралните зали, казината и заведенията за хранене и развлечения по смисъла на чл. 124 от Закона за туризма, включително и тези към местата за настаняване.

13. Преустановяват се посещенията в търговските центрове тип МОЛ, магазините с нетна търговска площ над 300 кв м, базарите и изложенията на закрито. Изключение се допуска по отношение на магазините, които предлагат предимно хранителни стоки, аптеките, дрогериите, оптиките, зоомагазините, банките, доставчиците на пощенски и куриерски услуги, застрахователите, доставчиците на платежни услуги и офисите на телекомуникационните оператори, независимо дали са самостоятелни обекти или са разположени в търговски център тип МОЛ. Изключение се допуска и за лечебните заведения и ваксинационни пунктове, разположени на територията на търговските центрове.

14. Преустановява се провеждането на организирани екскурзии и групови посещения на туристически обекти в страната.

15. Преустановяват се свижданията в лечебни заведения, с изключение на свижданията на пациенти в терминален стадий, както и свижданията в специализираните институции за предоставяне на социални услуги и в тези за социални услуги от резидентен тип за деца и възрастни.

16. Преустановява се провеждането на планов прием и планова оперативна дейност в лечебните заведения за болнична медицинска помощ, с изключение на дейностите, свързани с трансплантация на органи, тъкани и клетки, диагностиката и лечението на пациенти с онкологични и онкохематологични заболявания, дейностите по асистирана репродукция и ражданията, независимо от метода на родоразрешение, дейностите по рехабилитация, продължително лечение и психиатрична помощ.

17. Преустановява се присъственият учебен процес във висшите училища.

18. Преустановяват се присъствените учебни занятия в училищата във всички общини с достигната 14-дневна заболяемост над 500 на 100 000 население.

19. Преустановяват се присъствените учебни занятия на 50% от паралелките в училищата в общините с достигната 14-дневна заболяемост между 250 и 500 на 100 000 население. Присъственото обучение се осъществява по график, утвърден от министъра на образованието и науката.

20. Въведените противоепидемични мерки по т. 18 и 19 може да не се прилагат и учениците могат да провеждат присъствени учебни занятия в съответните училища, ако са изпълнени следните условия:

а) създадена е организация за провеждане на място в училище на изследване за COVID-19 с бързи антигенни тестове два пъти в седмицата (понеделник и четвъртък) на учениците от съответните класове (които провеждат присъствено обучение) и на педагогическия и непедагогическия персонал, който участва в провеждане на присъственото обучение, с изключение на тези, които разполагат с валидни документи за ваксинация, преболедуване или изследване;

б) в случай на несъгласие на родителите/настойниците/попечителите за провеждане на изследване за COVID-19, ученикът не се допуска до присъствено обучение и му се осигурява възможност за обучение от разстояние в електронна среда.

21. Решението за преминаване в обучение в електронна среда от разстояние по т. 18-20 се взема от министъра на образованието и науката при условията и по реда на чл. 105, ал. 6 и 115а, ал. 1, 4 и 5 от Закона за предучилищното и училищното образование.

22. Всички ученици от пети до дванадесети клас, както и педагогическият и непедагогическият персонал в училищата носят защитна маска за лице по време на престоя и обучението им в училищата.

23. Часовете по физическо възпитание и спорт се провеждат на открито.

24. При провеждането в присъствена среда на групови извънкласни дейности и занимания, дейности по интереси, занимални и други, организирани в училищна среда не се допуска смесване на ученици от различни паралелки.

25. Учебните занятия в училищата и детските градини при присъствено обучение се осъществяват при спазване на Насоките за обучение и действия в условията на извънредна епидемична обстановка в училищата и детските градини, утвърдени от министъра на образованието и науката и министъра на здравеопазването и публикувани на интернет страницата на Министерство на образованието и науката.

26. Провеждането на събирания от частен характер (кръщенета, сватби и др.) се допуска с участието на не повече от 15 лица на закрито и 30 лица на открито.

27. Всички физически и юридически лица, които са собственици или управляват търговски, административни или други обекти, които предоставят услуги на гражданите, създават организация за контрол на броя на клиентите в съответния обект, като не допускат повече от 1 човек на 8 кв м.

28. На всички пазари, тържища, базари и изложения на открито се създава организация за еднопосочно движение, осигуряване на контрол на влизащите лица и допускане на не повече от 1 човек на 8 кв м и осигуряване на физическа дистанция от най-малко 1,5 м между посетителите. Работещите и посетителите са длъжни да носят защитна маска за лице.

29. Работодателите и органите по назначаване да организират работния процес на работниците/служителите в дистанционна форма (работа от разстояние/надомна работа), където е възможно, като допускат присъствена работа на най-много 50% от персонала.

30. Работодателите и органите по назначаване във всички администрации по смисъла на чл. 1 от Закона за администрацията организират работния процес на работниците/служителите, като:

а) установят работно време с променливи граници и начало на работния ден между 7.30 и 10.00 часа, освен ако в зависимост от характера на работа това не е възможно;

б) разпоредят работа от разстояние на най-малко 50% от персонала, освен ако в зависимост от характера на работа това не е възможно.

31. Работодателите в лечебните заведения за болнична помощ, комплексните онкологични центрове, диализните центрове, хосписите и домовете за възрастни хора организират работния процес, като допускат до работа само служители с валидни документи за ваксинация, преболедуване или изследване по смисъла на тази заповед. Работодателят може да осигури провеждане на изследване за COVID-19 с бързи антигенни тестове на място. За проведеното изследване се съставя протокол, в който се вписват имената на служителя, резултатът от теста и датата на провеждането му. Протоколът се подписва от работодателя и изследваните лица. Резултатите са валидни до 48 часа от вземането на пробата.

32. Въведените противоепидемични мерки по т. 2, 4, 5, 6, 8, 10, 11, 12, 13, 14 и 17, може да не се прилагат при следните условия:

а) (изм. - Заповед № РД-01-915 от 09.11.2021 г.) 100% от персонала в съответния обект/лицата, заети с мероприятието са ваксинирани или преболедували COVID-19 или разполагат с отрицателен резултат от изследване, удостоверено с валидни документи за ваксинация, преболедуване или изследване и

б) ръководителят на обекта/организаторът на мероприятието е взел решение и е създал необходимата организация за допускане в обекта, съответно на мероприятието само на лица, които:

аа) са ваксинирани или преболедували COVID-19, удостоверено с валидни документи за ваксинация или за преболедуване или

бб) (доп. - Заповед №РД-01-915 от 09.11.2021 г.) представят отрицателен резултат от проведено до 72 часа преди влизане в обекта/мероприятието изследване по метода на полимеразно верижна реакция за COVID-19 или бърз антигенен тест (до 48 часа преди влизане в обекта/мероприятието), удостоверено чрез валиден документ или удостоверение за наличие на антитела срещу SARS-CoV-2.

в) условията по букви „аа“ и „бб“ не се прилагат по отношение на лица до 18 годишна възраст.

II. По смисъла на тази заповед:

1. Валиден документ за ваксинация е:

а) Цифров COVID сертификат на ЕС за незавършен ваксинационен курс с двудозова ваксина съгласно Приложение № 3 към т. 1, буква „в“ от Заповед № РД-01-389 от 31.05.2021 г. на министъра на здравеопазването. За целите на тази заповед сертификатът може да се използва от 15-тия до 30-тия ден от датата на поставяне на първата доза ваксина;

б) Цифров COVID сертификат на ЕС за завършен ваксинационен курс при еднодозови и при двудозови ваксини съгласно Приложение № 3 към т. 1, букви „а“ и „б“ от Заповед № РД-01-389 от 31.05.2021 г. на министъра на здравеопазването. За целите на тази заповед сертификатът може да се използва от датата на поставяне на втората доза за двудозовите ваксини и от 15-тия ден от датата на поставяне на еднодозова ваксина;

в) Цифров COVID сертификат на ЕС за незавършен и завършен ваксинационен курс при еднодозови и при двудозови ваксини, издаден от друга държава-членка на ЕС. За целите на тази заповед цифровият COVID сертификат на ЕС за ваксинация може да се използва в съответните срокове по букви „а“ и „б“;

г) Аналогичен на Цифров COVID сертификат на ЕС документ за незавършен или за завършен ваксинационен курс - документ, издаден от компетентен орган в друга държава, удостоверяващ, че даденото лице е получило съответната доза ваксина. Документът трябва да съдържа имената на лицето, дата на раждане, дата на която е поставена съответната доза ваксина срещу COVID-19, пореден номер на дозата, както и общия брой дози при ваксини, които се поставят двукратно, търговско наименование на поставената ваксина срещу COVID-19, наименование на производителя/притежателя на разрешението за употреба, държавата, в която е издаден и наименованието на издаващия компетентен орган. За целите на тази заповед аналогичният документ за ваксинация може да се използва в съответните срокове по букви „а“ и „б“.

2. Валиден документ за преболедуване е:

а) Цифров COVID сертификат на ЕС за преболедуване съгласно Заповед №РД-01-417 от 4.06.2021 г. на министъра на здравеопазването, с валидност от 15-тия до 180-тия ден от датата на първия положителен резултат от PCR изследване. По силата и за целите на тази заповед, сертификатът може да се използва от 15-тия до 365-тия ден от датата на първия положителен резултат от PCR изследване.

б) Цифров COVID сертификат на ЕС за преболедуване, издаден в друга държава на ЕС, с валидност не по-рано от 11-тия до 180-тия ден от датата на първия положителен резултат от PCR изследване. По силата и за целите на тази заповед, сертификатът може да се използва до 365-тия ден от датата на първия положителен резултат от PCR изследване;

в) Удостоверение за преболедуване на COVID-19, доказано чрез бърз антигенен тест. Удостоверението се създава в Националната информационна система за борба с COVID-19 за лицата, които са регистрирани в нея като потвърдени случаи на COVID-19, доказани с бърз антигенен тест и е достъпно в електронен формат от преболедувалите от интернет страницата на Националната здравна информационна система - https://his.bg. Удостоверението е с валидност от 15-тия до 365-тия ден от датата на първия положителен резултат от проведен бърз антигенен тест;

г) Аналогичен на Цифров COVID сертификат на ЕС за преболедуване документ - документ за преболедуване, доказано с PCR изследване или с бърз антигенен тест, издаден от компетентен орган в друга държава и удостоверяващ, че лицето е преболедувало COVID-19. Документът трябва да съдържа имената на лицето, дата на раждане, дата на първия положителен резултат от PCR изследване или от бърз антигенен тест и положителен резултат (Positive), данни за лечебното заведение, извършило изследването (наименование, адрес или други данни за контакт) или за органа, издаващ документа и държавата, в която е направено изследването. За целите на тази заповед аналогичният документ може да се използва от 11-тия до 365-тия ден от датата на първия положителен резултат от проведено PCR изследване или бърз антигенен тест.

3. Валиден документ за изследване е:

а) Цифров COVID сертификат на ЕС за изследване съгласно Заповед № РД-01-548 от 30.06.2021 г. на министъра на здравеопазването, валиден до 48 часа от проведено изследване с бърз антигенен тест или до 72 часа от проведено PCR изследване;

б) Цифров COVID сертификат на ЕС за изследване, издаден в друга държава на ЕС, валиден до 48 часа от проведено изследване с бърз антигенен тест или до 72 часа от проведено PCR изследване;

в) Аналогичен на Цифров COVID сертификат на ЕС за изследване документ - документ за изследване с PCR или с бърз антигенен тест, издаден от компетентен орган в друга държава и удостоверяващ, че лицето е с отрицателен резултат от проведеното изследване за COVID-19. Документът трябва да съдържа имената на лицето, дата на раждане, вид на изследването, изписан на латиница метод (PCR или RAT) и отрицателен резултат (Negative), дата и час на вземане на проба за изследване, търговско наименование и производител на теста (задължително за бързите антигенни тестове), наименование на лабораторията/лечебното заведение, извършило изследването. Срокът на валидност на аналогичния документ е до 48 часа от проведено изследване с бърз антигенен тест или до 72 часа от проведено PCR изследване.

г) (нова - Заповед № РД-01-915 от 09.11.2021 г.) Удостоверение за наличие на антитела срещу SARS-CoV-2, доказано чрез лабораторен тест за количествено изследване на Anti-SARS-CoV2 IgG със стойности повече от 150 BAU/ml. Изследването се извършва с лабораторни диагностични тестове (ин витро медицински изделия - IVD), които имат “СЕ“ маркировка и са включени в базата данни на Съвместния изследователски център към Европейската комисия към 03.11.2021 г. Тестовете трябва да са с най-малко 97% специфичност и най-малко 92% чувствителност. Удостоверението се създава в Националната информационна система за борба с COVID-19 само за лица с лабораторни резултати, отговарящи на посочените и е достъпно в електронен формат на интернет страницата на Националната здравна информационна система - https://his.bg. Удостоверението е с валидност до 90 дни от датата на лабораторния тест и се издава за изследвания, направени след влизането в сила на тази заповед.

4. За целите на т. I, 31 валиден документ за изследване е и медицински документ, удостоверяващ отрицателен резултат от проведено изследване, валиден до 48 часа от проведено изследване с бърз антигенен тест или до 72 часа от проведено PCR изследване. Документът трябва да съдържа трите имена на лицето, вид на изследването и отрицателен резултат, дата и час на вземане на проба за изследване, търговско наименование и производител на теста (задължително за бързите антигенни тестове), наименование на лабораторията/лечебното заведение, извършило изследването.

III. Дейностите, които не са преустановени или забранени с тази заповед, или се извършват по реда на т. I, 32 се провеждат при спазване на всички противоепидемични мерки, въведени със Заповед № РД-01-743 от 31.08.2021 г. на министъра на здравеопазването.

IV. Министърът на земеделието, храните и горите да възложи на Българска агенция по безопасност на храните извършването на проверки за спазване на въведените противоепидемични мерки в заведенията за хранене и развлечения, контролирани от агенцията.

V. Министърът на труда и социалната политика да възложи на Изпълнителна агенция „Главна инспекция по труда“ извършването на проверки на работодатели за спазване на изискванията на настоящата заповед и на Заповед № РД-01-743 от 31.08.2021 г. на министъра на здравеопазването.

VI. Областните управители и органите на местно самоуправление и местна администрация, в рамките на функционалната си компетентност, да създадат необходимата организация за контрол по спазване на въведените противоепидемични мерки.

VII. Контролът по изпълнение на въведените с тази заповед противоепидемични мерки се извършват от инспектори/служители с валидни документи за ваксинация, преболедуване или изследване по смисъла на тази заповед.

VIII. При констатиране на тежки нарушения на въведените с тази заповед противоепидемични мерки контролните органи изпращат незабавно сигнал до прокуратурата за извършване на проверка за наличие на престъпление по чл. 355 от Наказателния кодекс.

IX. Министрите съгласно функционалната си компетентност дават указания, съгласувани с министъра на здравеопазването, за прилагането на въведените с тази заповед мерки в контролираните от тях сфери и създават организация за изпълнението им. Указанията се публикуват на интернет страницата на съответното министерство.

X. Кметовете на общини могат да издават заповеди за прилагането на въведените мерки в рамките на техните правомощия. Заповедите се публикуват на интернет страницата на съответната община.

XI. Указания по прилагането на заповедта по отношение на вида на обекта/дейността и приложимите мерки, когато това е необходимо, се дават от съответната регионална здравна инспекция.

XII. Заповедта отменя Заповед № РД-01-856 от 19.10.2021 г., допълнена със Заповед № РД-01-861 от 21.10.2021 г., с изключение на т. I, 7-10, които се прилагат до 7.11.2021 г.

XIII. Заповедта влиза в сила от 4.11.2021 г., с изключение на т. I, 18-21, които влизат в сила от 8.11.2021 г.

XIV. Заповедта да се публикува на интернет страницата на Министерство на здравеопазването.

Заповедта подлежи на обжалване в едномесечен срок от публикуването ѝ на интернет страницата на Министерството на здравеопазването пред съответния административен съд по реда на Административнопроцесуалния кодекс.                               