Кизик (Kyzikos; гръцки: Κύζικος, лат.: Cyzicus) е древен гръцки град на южния бряг на Мраморно море в древната територия Мизия в Мала Азия.

Днес на неговото място се намира Бализ при Erdek в провинция Балъкесир (Турция). Градът се намира на провлакa на полуостров Арктонесус (Капу-Даг) и забогатява заради двойното си пристанище и голямата територия.

Наречен е на Кизик, младият цар на Долионите, който е убит от Аргонавтите.

Градът е основан през 756 пр.н.е. от преселници от Милет. От 5 век пр.н.е. играе важна роля в тракийската морска търговия. Управляван е първо от тирани под персийско владетелство, след това става член на Атинския морски съюз (478/477 пр.н.е.) и на Втория атински морски съюз (377 пр.н.е.).

При Кизик се състои морска битка през 410 пр.н.е.. Спартанската флота с командир Миндар е напълно унощожена от атинския командир Алкивиад. По-късно минава към царството на селевкидите и е в приятелски отношения с Аталидите, владетелите на Пергам. По времето на Август градът губи самостоятелността си и по времето на Тиберий е присъединен към провинция Азия. Градът претърпява няколко големи земетресения по времето на Адриан, Антонин Пий и Юстиниан I, (от 443 – последното през 1063 г.).

През 670 г. градът е завладян от арабите и им служи за флотска база по време на Обсадата на Константинопол (674-678).

През 690 г. император Юстиниан II преселва жители на Кипър в Кизик, които се връщат след корабна катастрофа обратно в Кипър. Други, за да не ги преселят, бягат в Сирия.