Всички ученици от 1. до 12. клас ще се върнат в училище от понеделник, увери здравният министър Стойчо Кацаров пред медиите.

Сутринта е обсъждано с експертите от здравното министерство възможностите за осигуряване на безопасна среда и възможностите, при които учениците могат да се върнат в клас.


Омбудсманът подкрепи родители да отпадне 50-процентовото условие за връщане в клас

"Предложението на експертите е тестването на учениците да се прави веднъж седмично, защото епидемичната ситуация го позволява, броят на заразените намалява непрекъснато и регистрираната заболяемост при деца под 19-годишна възраст е изключително ниска, и защото резултатите от тестовете, които се провеждаха в училищата през предишните две седмици, сочат нисък процент на положителни резултати", каза Кацаров.

Тестването веднъж седмично повишава леко риска, но е пренебрежимо малко повишение и не представлява сериозна опасност за цялостната ситуация, каза той.

Това важи за всички деца от 1 до 12 клас. За всички ще са осигурени щадящи тестове, категоричен е Кацаров.

"Макар, че не е наше задължение да купуваме тестове за училищата. Ангажирахме се с това, за да помогнем на МОН", каза той.

Той отново повтори, че за големите ученици могат да се използват назални тестове за възрастни, но това трябва да го реши МОН.

Наличните количества позволяват на всички деца в страната от понеделник да тръгнат на училище с еднократно тестване седмично, каза здравният министър. Кацаров заяви, че има договорени количества тестове, които по тяхна оценка, трябва да стигнат поне до средата на януари.



Наличните количества, които в момента са в склада на БЧК и разпределени до МОН ще стигнат за две седмици. Става въпрос за всички общини, където заболяемостта е над 250 на 100 000.

Стои си обаче изискването, ако половината клас не е съгласен, децата да учат онлайн.

Днес ще бъде издадена промяна в заповедта, която да отрази новостите.

От понеделник отпада също забраната за извършване на планови дейности, каза още здравният министър и допълни, че до момента няма данни за Омикрон у нас.