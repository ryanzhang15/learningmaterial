როგორც იცით, ნოემბრის ბოლოს ქართულმა ძიუდომ მორიგი ისტორიული წარმატება მოიპოვა - ჩვენმა ნაკრებმა რუსეთის ქალაქ უფაში, ევროპის გუნდური ჩემპიონატი მოიგო. ანალოგიური წარმატება ვაჟებში კარგა ხანია, აღარ გვიკვირს, თუმცა შერეული გუნდური ფორმატით ამ დონეზე პირველად გავიმარჯვეთ. შეგახსენებთ, რომ ერთი თვით ადრე, ჩვენებმა ასევე მოიგეს ევროპის გუნდური პირველობა ოღონდ, მაშინ 23-წლამდელთა შორის, ახლა კი ანალოგიური წარმატება უფროსებში გაიმეორეს.

ამ ტურნირის შესახებ და მის საინტერესო ეპიზოდებზე ვაჟთა ნაკრების მთავარ მწვრთნელ ლაშა გუჯეჯიანის მოსაზრებებს გთავაზობთ.

n ამ ტურნირამდე რამდენიმე დღით ადრე 23-წლამდელთა შორის ევროპის ჩემპიონატი გვქონდა, სადაც ასევე შერეული გუნდით გავხდით ჩემპიონები, რამაც გუნდში გააჩინა იმის მოტივაცია, რომ უფაშიც შეგვეძლო ბრძოლა.

n რა თქმა უნდა, ფსიქოლოგიური დატვირთვა იყო ის, რომ ეს შეჯიბრება რუსეთში ტარდებოდა - ძალიან ბევრი ფაქტორის გამო სხვადასხვა შეჯიბრებებში რუსეთის ნაკრებისთვის სასათბურე პირობები იქმნება; მით უფრო - ძიუდოში. თუმცა ეს ჩვენთვის ორმაგი მოტივაცია გახლდათ და გააზრებული გვქონდა, რომ ადვილი არ იქნებოდა იქ ბრძოლა. ადგილზეც გამოჩნდა, რომ ამ ტურნირზე რუსებს მასშტაბური ღონისძიება ჰქონდათ დაგეგმილი თავისი კონცერტით, ოლიმპიური ჩემპიონების სტუმრობით - თუ ვინმე სახელოვანი ჰყვათ, ყველა დარბაზში იყო, წინასწარ ემზადებოდნენ ზეიმისთვის, მაგრამ საქართველოს ნაკრებმა მათი გეგმები ჩაშლა - ჩვენ მათი პროტოკოლი შევცვალეთ.

n სხვათა შორის, შერეულ ფორმატში ყველა აუტსაიდერად მოგვიაზრებდა. ბევრს ეგონა, რომ ავსტრისაც ვერ გავცდებოდით! საბედნიეროდ, ქართველები ავსტრიელებს კი არა, ყველას გავცდით და საბოლოოდ, ჩემპიონობაც ვიზეიმეთ.



რომ გითხრათ, ქართველების გარდა, იქ ჩვენი ჩემპიონობა ვინმეს ძალიან გაუხარდა-თქო, მოგატყუებთ - ბევრს მართლა არ გახარებია! ჩვენმა გუნდმა დაამტკიცა, რომ არ შეიძლება ქართველების დაუფასებლობა!

n უფაში ჩასულებს ისეთი ატმოსფერო, დაგვხვდა, რომ რუსეთი უეჭველად ჩემპიონი უნდა გამხდარიყო, ყვლა ამისთვის ემზადებოდა, რამაჩ ჩვენ დამატებითი მოტივაცია და გაღიზიანების საფუძველი მოგვცა. შეუპოვარი გუნდისთვის წინასწარ რაღაცების განსაზღვრა ძალიან ცუდია და აკი, ჩავუშალეთ კიდეც რუსებს ის დაგეგმილი ზეიმი!

n ჩვენც შეგვეძლო, ამ ჩემპიონატზე უფრო ძლიერი გუნდითაც წავსულიყავით - 73 კილოგრამში ოლიმპიური ჩემპიონი და ქართველი ლეგენდა ლაშა შავდათუაშვილი აბუ დაბის გრან პრიზე ასპარეზობდა, 90-ში ოლიმპიური ჩემპიონი ლაშა ბექაური ტრავმის გამო შინ დარჩა, ასევე მძიმე წონაში მსოფლიოს ჩემპიონი და ოლიმპიადის ფინალისტი გურამ თუშიშვილი არ გვყავდა. იმასაც ამბობდნენ - აბა, ვინ მიგყავთ იქ, როგორ აპირებთ გამარჯვებასო? შეჯიბრებამ კი სხვა ფაქტი დაგვანახა, გამოჩნდა, რომ რეზერვში არანაკლებ ძლიერი გუნდი გვყავს და ესაა ყველაზე მეტად სასიხარულო. აღარ ვართ ერთ კონკრეტულ ადამიანზე დამოკიდებული. საქართველოს ნაკრები საკმაოდ სტაბილური გუნდია. ამაყი ვარ, რომ ყველამ ერთად შევძელით და გვყავს ნაკრები (გინდათ ძირითადი, გინდათ სარეზერვო შემადგენლობა), რომელსაც უმაღლესი მიზნებისთვის ბრძოლა შეუძლია.

73-ში სამაგალითო ბრძოლა აჩვენა ფრიდონ გიგანმა, ამ წონაში კი რეზერვში ტრავმირებული ალეკო მამიაშვილი გვყავდა. 90-ში პირველ შეხვედრაში ლუკა მაისურაძე დავაყენეთ - ავსტრია მივიჩნიეთ იმ დონის გუნდად, რომელთანაც უნდა გაგვეტესტა ჩვენი ნაკრების რეალური სახე, ვინ რა მდგომარეობაში იყო. საბრძოლო შემადგენლობაზე სწორედ ავსტრიასთან უნდა ჩამოვყალიბებულიყავით, დაგვეგეგმა მომავალი ბრძოლების სტრატეგია. მძიმე წონაში გელა ზაალიშვილი საქართველოს ჩემპიონატზე მიღებული მცირე ტრავმით იყო წამოსული. საბა ინანეიშვილის მდგომარეობაც გვაინტერესებდა - ბოლო პერიოდში მას ბევრგან მოუწია ჭიდაობა და გვინდოდა, გაგვეგო, რა მდგომარეობაში იყო - რამდენად მობილიზებული გახლდათ, იყო თუ არა დაღლილი. ავსტრიასთან ამის გაგება მარტივად შეგვეძლო. მათთან შეხვედრამ აჩვენა, რომ სწორედ ამ გუნდით უნდა გაგვეგრძელებინა ბრძოლა. ფრანგებთან ბექა ღვინიაშვილი დავაყენეთ, თუმცა ავსტრიასთან მაისურაძის ჭიდაობამ დაგვანახვა, რომ გაგრძელება იმ გუნდით იყო საჭირო, რომლითაც დავიწყეთ. ფაქტობრივად, ვაჟთა ნაწილში არც შეგვიცვლია არაფერი.

n შეჯიბრების პროცესი გაჩვენებს, აქვს თუ გუნდს მოტივაცია მოსამატებელი. ავსტრიასთან საკმაოდ დამაჯერებლად და მშვიდად მოვიგეთ; გუნდში საბრძოლო სულისკვეთება იყო, რაც უნდა ვაღიაროთ, რომ აქამდე გვაკლდა და სწორედ ეს იყო ერთ-ერთი მიზეზი, რის გამოც შერეული ნაკრებით წარმატებას ვერ ვაღწევდით: ბიჭებს გოგონების იმედი არ ჰქონდათ, გოგონებს - ბიჭების, მთლიანობაში ისე გამოდიოდა, რომ გუნდში გამარჯვების იმედი არ იყო. ვფიქრობ, ამ ყველაფრის სათავე და საფუძველი 23-წლიანებში მოპოვებული გამარჯვება გახდა, რამაც გუნდი დააჯერა, რომ წარმატების მოპოვება შესაძლებელია. გუნდი ერთიანი იყო, ერთ მუშტად შეიკრა და ისევ დაიბრუნა ის სულისკვეთება, რომლითაც აქამდე ვიმარჯვებდით მსოფლიოსა და ევროპის ჩემპიონატებზე. ეს მუხტი ნამდვილად დავინახე და ჩვენი მთავარი იარაღიც სწორედ ეს ერთიანობაა.

n ნიდერლანდებთან ფინალს რაც შეეხება, შეიძლებოდა, უფრო მარტივად წაგვემართა შეხვედრა. იყო მომენტები, სადაც უფრო მეტი მონდომება შეიძლებოდა, მაგრამ ძალიან მნიშვნელოვანია რწმენა, თუ რა დამოკიდებულებით უდგები საკითხს. 3:3-ზე წილისყრამ, ვფიქრობ, გაგვიმართლა, რომ საბა ინანეიშვილს მოუწია გადამწყვეტი შეხვედრის ჩატარება - საბამ მშვენივრად გაართვა თავი ყველაფერს არა მარტო ამ კონკრეტულ შეხვედრაში, მან მთელი ტურნირი ბრწყინვალედ იჭიდავა. როგორც ნამდვილ პროფესიონალს და ძიუდოს ოსტატს შეეფერება, ისე ჩაატარა ყველა შეხვედრა. ვფიქრობ, გადამწყვეტ მომენტში წილისყრისას რომელი წონაც არ უნდა ამოსულიყო, ბოლომდე ვიბრძოლებდით.

n ვაჟებზე არანაკლებად კარგად იასპარეზეს ჩვენმა გოგონებმა. საკმაოდ კარგი ბრძოლისუნარიანობა გამოამჟღავნეს და წარმატებაში არანაკლები წვლილიც შეიტანეს. ეთერ ლიპარტელიანი გამორჩეული ქართველი ვარსკვლავია და გუნდში მისი ყოფნა დიდი სიძლიერეა. გოგონების ამ სამეულიდან ასევე სოფო სომხიშვილის თავდადება მინდა გამოვარჩიო - მოგებას თუ წაგებას მნიშვნელობა, ცხადია, ჰქონდა, თუმცა მე ასეთი მონდომებული და პასუხისმგებლიანი სოფო სომხიშვილი არ მინახავს, ეს გოგო უაღრესად მოტივირებული იყო. არასოდეს დამავიწყდება ნახევარფინალში მისი ცრემლები თურქ სპორტსმენთან წაგების შემდეგ. ერთ ეპიზოდში ისეთი სახიფათო მომენტი იყო, მეგონა, ტრავმა მიიღო და როცა ამის შესახებ ვკითხე, არაფერი მტკენია, გული იმაზე მწყდება, გუნდს რომ ვერ დავეხმარეო. მინდა, მას ამისთვის დიდი მადლობა ვუთხრა.