همزمان با ادامه سقوط نرخ برابر لیر ترکیه در مقابل ارزهای عمده همچون یورو و دلار آمریکا و روند صعودی نرخ تورم این سوال مطرح است که شرایط اقتصای ترکیه تا چه حد بحرانی است؟

نرخ برابری هر یورو در مقابل لیر ترکیه روز جمعه و در دقایقی از معاملات بازار ارز، رکورد تازه ۱۵.۵۴ نیز را ثبت کرد ولی فعلا در نرخ تاریخی۱۵.۵۰ تثبیت شده است. این نرخ یک سال پیش و در جریان داد و ستدهای ۵ دسامبر سال گذشته میلادی ۹.۴۵ بود که ۶۴ درصد کمتر از نرخ جاری آن است. نرخ برابری هر دلار آمریکا نیز در برابر لیر ترکیه طی یک سال گذشته با جهش ۷۵ درصدی از ۷.۸۰ به ۱۳.۷۰ رسیده است.

بسیاری از اقتصاددانان معتقدند که اصرار رجب طیب اردوغان، رئیس جمهوری ترکیه بر کاهش نرخ بهره در شرایط صعود نرخ تورم علت اصلی کاهش نرخ برابری لیر است؛ اقدامی که با دامن زدن به شتاب رشد تورم ضمن کاهش قدرت خرید عمومی مردم ترکیه، سطح رفاه عمومی در این کشور را کاهش داده است. کارشناسان همچنین بی‌انضباطی مالی دولت آقای اردوغان و نیز رشد بدهی خارجی ترکیه را نیز از دیگر عوامل فراگیر شدن بحران اقتصادی در این کشور می‌دانند.

در مقابل، آقای اردوغان اطلاق عنوان «بحران» به وضع موجود اقتصاد ترکیه را ساخته دشمنان خود می‌داند و بر این باور است که ترکیه می‌تواند همچون چین به قطب تازه تولید کالاهای ارزان بدل شود و از این طریق با جذب سرمایه خارجی بیشتر به رشد صادرات خود ادامه دهد. او بر این باور است که پس از دوره‌ای کوتاه مدت نرخ تورم نزولی و نرخ بیکاری نیز کاهش بیشتری خواهد یافت و اقتصاد ترکیه روند رو به رشد تازه‌ای را آغاز خواهد کرد.

اما شاخص‌های کلان اقتصادی ترکیه شرایط فعلی و چشم‌انداز آتی اقتصاد این کشور را چگونه نشان می‌دهد؟

صعود نرخ تورم
نرخ تورم سالانه در ماه نوامبر به ۲۱.۳۱ درصد رسید که بالاترین سطح در سه سال گذشته محسوب می‌شود. این نرخ در ژانویه سال جاری میلادی ۱۴.۹۷ درصد بود.