کوهنوردی که یک صندوقچه جواهر را تصادفی در ارتفاعات مون‌بلان فرانسه یافته و تحویل پلیس داده بود، پس از هشت سال جایزه قانون‌مندی خود را گرفت، نیمی از جواهرات صندوقچه را.

ارزش جواهرات صندوقچه، شامل یاقوت، یاقوت کبود و زمرد، "۳۰۰ هزار یورو" برآورد شد که به تساوی تقسیم شد، نیمی به این کوهنورد رسید که نامش اعلام نشده و نیم دیگر به شهرداری منطقه شامونی.

گمان می‌رود این گنجینه متعلق به یکی از مسافران پرواز شرکت هوایی هند بوده است که حدود نیم قرن پیش در این ارتفاعات سقوط کرد.

این صندوقچه در سال ۲۰۱۳ پیدا شد اما تلاش برای یافتن مالک آن بجایی نرسید.

این کوهنورد صندوقچه را طبق قوانین فرانسه به پلیس تحویل داد و از او تقدیر شده بود.

اریک فورنیه شهردار شامونی بار دیگر این کوهنورد را برای "درستکاری" ستود و از او قدردانی کرد.

دو هواپیمای شرکت هوایی هند، ایر ایندیا، در کوه‌های مون‌بلان فرانسه سقوط کرده‌اند. اولی در سال ۱۹۵۰ بود که ۴۸ سرنشین هواپیما کشته شدند.

در دومین سقوط در سال ۱۹۶۶، بوئینگ ۷۰۷ این شرکت با کوه مون‌بلان برخورد کرد و ۱۱۷ سرنشین آن کشته شدند.

مسئولان فرانسوی معتقد بودند که این جعبه احتمالا متعلق به یکی از سرنشینان پرواز سال ۱۹۶۶ بوده که از مومبای راهی نیویورک بود.

در طی این سال‌ها بقایای اجساد و وسایل سرنشینان هواپیماها در این منطقه مرتفع پیدا شده‌اند.

در سال ۲۰۱۲ کیفی پیدا شد حاوی یک پست دیپلماتیک هند که در آن روزنامه، تقویم و نامه‌های شخصی به تاریخ ۱۹۶۶ بود.

هومی جهانگیر بابا از پارسیان هند که او را "پدر" برنامه هسته‌ این کشور می‌دانند یکی از سرنشینان هواپیمای ۱۹۶۶ بود.

مردی با اسکوتر آمد و دو میلیون یورو جواهر را برد
نقاشی پیکاسو سال‌ها پس از سرقت از گالری آتن پیدا شد
سرقت آثار 'بی‌بدیل' تاریخی سلطنتی از قلعه اروندل بریتانیا
