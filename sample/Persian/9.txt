تحقق فرآیند مکتب انقلاب اسلامی وظیفه همه مسئولان است/ گرفتاری‌های اقتصادی به دلیل اجرای دستورات لیبرالی است
جانشین فرمانده کل سپاه با بیان اینکه تحقق فرآیند مکتب انقلاب اسلامی وظیفه همه مسئولان است، گفت: برای تحقق مراحل پنج گانه اهداف اسلامی و در همه زمینه‌ها سپاه پای کار بوده و پای کار خواهد بود تا وقتی که هدف نهایی به دست آید.

تحقق فرآیند مکتب انقلاب اسلامی وظیفه همه مسئولان است/ گرفتاری‌های اقتصادی به دلیل اجرای دستورات لیبرالی است
گروه سیاسی خبرگزاری فارس: «تحقق‌ نظام‌ اسلامی، تشکیل‌ دولت‌ اسلامی، تشکیل‌ کشور اسلامی و تحقق‌ دنیای اسلامی بواسطه‌ الگو شدن‌ کشور اسلامی، مراحل‌ بعد از پیروزی انقلاب‌ اسلامی است‌ که‌ جمهوری اسلامی ایران‌ اکنون‌ در مرحله‌ دولت‌ اسلامی است‌.» این بخشی از بیانات حضرت آیت‌الله خامنه‌ای رهبر معظم انقلاب اسلامی در 12 آذرماه 1379 است که ایشان در سخنرانی در جمع مسئولان نظام، 5 فرآیند تحقق مکتب انقلاب اسلامی را تبیین می‌کنند.

تحقق دولت اسلامی و پس از آن رسیدن به جامعه اسلامی و نهایتا تحقق تمدن نوین اسلامی طی سال‌های اخیر به یکی از مسائل اصلی مورد گفتگو میان اندیشمندان، علما و متفکران کشور تبدیل شده به ویژه آنکه پس از صدور بیانیه گام دوم انقلاب از سوی رهبر معظم انقلاب، معظم له خطاب جوانان تأکید می‌کنند: «دهه‌های آینده دهه‌های شما است و شمایید که باید کارآزموده و پُرانگیزه از انقلاب خود حراست کنید و آن را هرچه بیشتر به آرمان بزرگش که ایجاد تمدّن نوین اسلامی و آمادگی برای طلوع خورشید ولایت عظمیٰ (ارواحنافداه) است، نزدیک کنید.»

حالا چند سالی است که از 12 آذرماه که سالروز سخنرانی رهبر معظم انقلاب پیرامون 5 فرآیند اساسی اهداف اسلامی است، بعنوان هفته مکتب انقلاب اسلامی گرامی داشته می‌شود. سپاه پاسداران انقلاب اسلامی نیز که بر اساس قانون اساسی وظیفه پاسداری از انقلاب اسلامی را بر عهده دارد، در طول چند سال اخیر تلاش مضاعفی را در جهت گفتمان‌سازی پیرامون مکتب انقلاب اسلامی و تحقق اهداف انقلاب اسلامی داشته است.

همین موضوع بهانه گفتگویمان با دریادار پاسدار علی فدوی جانشین فرمانده کل سپاه است که مشروح آن را در ادامه میخوانیم.

 



 

** تحقق فرآیند مکتب انقلاب اسلامی وظیفه همه مسئولان است

فارس: در ایام هفته مکتب انقلاب اسلامی قرار داریم که شاید پیش از این چندان برای عموم جا افتاده نبود، محمل شکل‌گیری این هفته چیست و چه چیزی در آن دنبال می‌شود؟

سردار فدوی: بسم‌الله الرحمن الرحیم- در 12 آذر سال 1379 و در حالیکه مسئولین نظام خدمت رهبر معظم انقلاب بودند ایشان یک صحبت جامع و مفصلی کردند که یک مقطع جدیدی را در آن سخنرانی مطرح کردند که بهترین عبارت و یا عنوانی را که می‌شود برای آن صحبت بیان کرد، «مکتب انقلاب اسلامی» است و در آن سخنرانی هم هست که فرآیند رسیدن به آنچه که مطلوب است را فرمودند.

از نظر عمل، ما در سپاه از همان سال 1379 به دنبال این بودیم که این فرآیند را در کشور پیگیری و تسهیل کنیم چون سپاه پاسداران انقلاب اسلامی، پاسدار انقلاب اسلامی است و هر موضوعی که در انقلاب اسلامی وجود داشته باشد، موضوع سپاه است. انقلاب اسلامی هم یعنی اسلام؛ به لحاظ اینکه سال‌های طولانی و قرن‌های طولانی حکومت های ظلم و جور بر این جغرافیا حاکم بود، خیلی از مردم این اصل را فراموش کرده بودند. وقتی که یک بزرگمردی مثل امام خمینی(ره) یک مقطع متفاوت از کل تاریخ را رقم زد و نهضت اسلامی را آغاز کرد، این اصطلاح انقلاب اسلامی مطرح شد. انقلاب اسلامی یعنی اسلام و سپاه پاسداران انقلاب اسلامی نیز یعنی سپاه اسلام.

در آن سخنرانی 12 آذر 1379 رهبر معظم انقلاب تاکید می کنند که ما باید روندی را داشته باشیم که به 5 فرآیند دست پیدا کنیم، اول انقلاب اسلامی بود که در 22 بهمن 1357 به پیروزی رسید و وهله دوم نظام اسلامی است که تشکیل شد.

مرحله سوم دولت اسلامی است که از سال 1358 تاکنون طول کشیده است، دولت البته به معنای دولت‌هایی که چند سال یک بار انتخاب می‌شوند نیست، بلکه منظور کل ارکان نظام است. تشکیل دولت اسلامی و رسیدن به عوامل تعیین‌کننده کامل دولت اسلامی خیلی طول کشیده است و باید محقق شود که وارد مرحله چهارم یعنی جامعه اسلامی شویم و پس از آن به سمت مرحله پنجم یعنی تمدن اسلامی برویم.

این پنج مرحله نتیجه مکتب انقلاب اسلامی است و هرسال در 12 آذر هفته مکتب انقلاب اسلامی را برگزار می‌کنیم تا درباره مباحث مختلف و بی‌شمار این مکتب اندیشمندان، علما و صاحب‌نظران صحبت کنند تا بحث درباره آن سکه رایج بین همه افرادی باشد که باید آن 5 مرحله را محقق کنند. همه ما به ویژه مسئولین در هر جایی که هستیم یکی از تکالیفی که بر عهده داریم، تحقق فرآیند مکتب انقلاب اسلامی است تا به آن مرحله آخر برسیم چراکه برای آمدن حجت خدا همه باید دعوت کننده و خواهان آمدن او باشند.

** دشمنی‌ها با انقلاب اسلامی در طول تاریخ بی‌سابقه است

البته دشمنی‌ها با انقلاب اسلامی کماکان ادامه دارد و این دشمنی‌ها در طول تاریخ به غیر از مقاطعی که در دوران پیامبر(ص) و امیرالمومنین(ع) بوده بی سابقه است؛ افتخار انقلاب اسلامی این است که با همه این دشمنی‌ها به گونه‌ای مقابله کرده که دشمنان ما حتی یک پیروزی را هم نمی‌توانند نام ببرند و در همه این 43 سال پیروزی‌ها از آن انقلاب اسلامی است و اگر هم دشمنان کاری را نکرده‌اند به این دلیل بوده که نمی‌توانستند انجام بدهند نه اینکه نخواهند.

** علت وجود مشکلات عمل نکردن به تکالیف خداوند است

برای اینکه مطمئن باشیم که می‌توانیم کل فرآیند را انجام بدهیم، این اطمینان را از عملکرد 43 ساله انقلاب اسلامی و دلدادگان انقلاب اسلامی که از این فرآیند پاسداری کردند به دست می‌آوریم که خداوند به آنها عنایت کرد و پیروزی را از آن انقلاب اسلامی کرد. خداوند است که نتایج را مشخص می کند، بندگان خدا فقط وظایف و تکالیفی را که خدا بر عهده آنها گذاشته انجام می‌دهند، اگر آنها را انجام دهند خداوند آن شروط را محقق شده می داند و خودش بهترین نتیجه را رقم می‌زند. در مسائلی هم که دچار مشکل و گرفتاری هستیم نیز علت این است که شروط و تکالیفی را که خداوند به عهده‌مان گذاشته عمل نکرده‌ایم، به همین دلیل گرفتار شده ایم.

 



 

خداوند در سخت‌ترین شرایط و کارها وعده‌اش حق است و تخلفی در آن نیست و بهترین نتایج را برای انقلاب اسلامی رقم زده است، در کارهای دیگر که بعضا آسان‌تر هم هستند آیا وعده اش صادق نیست؟ حتما صادق است اما مشکل همان انجام ندادن وظایف و تکالیفی است که خداوند بر عهده مان گذاشته است.

در انقلاب اسلامی همه ملت یکپارچه پشت سر حضرت امام(ره) آمدند و خداوند هم عنایت کرد و انقلاب پیروز شد، این درحالی بود که حتی نزدیک‌ترین افراد به امام(ره) هم احتمال پیروزی انقلاب در شب 21 بهمن 1357 را نمی‌دادند، اما در کمتر از 24 ساعت وعده الهی تحقق پیدا کرد و انقلاب پیروز شد.

بعد از آن هم می‌بینیم که نظام اسلامی به سرعت تشکیل شد و این سرعت در هیچ جای جهان سابقه ندارد که اولین انتخابات تنها به فاصله 2 ماه پس از پیروزی انقلابی برگزار شود؛ و در 12 فروردین 1358 بیش از 98 درصد مردم به جمهوری اسلامی رای آری دادند و بلافاصله ظرف کمتر از 2 سال همه ارکان نظام مستقر و شروع به کار کردند.

ما باید مرحله سوم را هم خیلی زودتر به سرانجام می‌رساندیم؛ اگر در زمان امام(ره) دولت اسلامی برقرار می‌شد بسیار بهتر بود تا دهه هفتاد، دهه هشتاد و دهه نود. بر همین اساس این سخنرانی تعیین کننده امام خامنه‌ای در 12 آذر 1379 مبین این است که باید تلاش کنیم تا این مرحله سوم یعنی دولت اسلامی برقرار شود.

ما انشالله از جمعه به مدت یک هفته هفته مکتب انقلاب اسلامی را داریم که حول و حوش همه مباحث 5 فرآیند بحث می‌شود را خواهیم داشت و نمایشگاهی هم به صورت همزمان در حسینیه فاطمه‌الزهرا برقرار است.

فارس: این همایش در سطح سپاه است یا ملی؟

سردار فدوی: این هفته را در سه سال گذشته انجام دادیم، اما کمتر رسانه‌ای شده و صرفا مربوط به سپاه نیست چراکه این 5 فرآیند مربوط به کل انقلاب اسلامی است.

** سپاه برای تحقق اهداف اسلامی پای کار بوده و خواهد بود

فارس: نقش سپاه در تحقق اهداف انقلاب اسلامی و محقق شدن آن مراحل 5 گانه که فرمودید چیست؟

سردار فدوی: در هر صحنه‌ای که از ابتدای انقلاب اسلامی تا الان وجود داشته، سپاه پاسداران انقلاب اسلامی اولین حاضر در صحنه بوده است. در هر مقطعی که موضوعی وجود داشته و با روال‌های معمول قابل حل نبوده است، سپاه پای کار آمده و آن را حل کرده، از مسائل امنیتی اوایل انقلاب تا دوران جنگ و بعد از آن هم شکل‌های جدید تهدید و شرارت‌ها مانند آنچه در خلیج فارس آمریکایی‌ها اجرا کردند و بحث‌هایی که در حوزه غیرنظامی بوده است مانند همین مشکل کرونا که سپاه وارد شد.هرکس کار را برای خدا انجام بدهد، نتیجه پیدا می‌کند. برای تحقق این مراحل پنج گانه و در همه زمینه‌ها سپاه پای کار بوده و پای کار خواهد بود تا وقتی که هدف نهایی به دست آید.

** گرفتاری‌های اقتصادی به دلیل اجرای دستورات لیبرالی است

فارس: شاید یکی از چالش‌هایی که بتوان برای بحث‌هایی از این دست مطرح کرد این است که چشم انداز عمومی ارائه نمی‌دهیم از آنچه که قرار است به آن برسیم یا اگر هم چشم‌انداز می‌دهیم، محقق نمی‌شود.

سردار فدوی: چشم انداز در مقاطع مختلف گفته شده است؛ اما چون بعضا به این چشم اندازها نرسیده‌ایم، این نکته شما از آنجا نشأت می‌گیرد.

در خیلی از موارد، مثلا در امنیت در این سال‌های بعد از جنگ، کسی جرأت نکرده به طرف کشورمان و انقلاب اسلامی یک تیر بیاندازد. چشم انداز عمل به تکلیف و احساس امنیت در زمان طولانی پس از جنگ تا به امروز است و امروز ما در امنیتی به سر می‌بریم که خیلی از کشورهای دنیا آرزوی آن را دارند. شرارت آمریکایی‌ها باعث شد تقریبا در همه کشورهای اطراف ما ناامنی برقرار شود و در حالی که پیرامون کشور ما ناامنی برقرار بوده، در کشورمان امنیت باشد.

 



 

اما برخی موارد که انجام نشده، این چشم‌اندازها را تحت تاثیر قرار می‌دهد. عدالت یکی از اهداف و چشم اندازهای اسلام، انقلاب اسلامی و نظام ما است و یکی از بیشترین مواردی که در دستورات، بیانات و ابلاغات امامین انقلاب اسلامی وجود دارد، مسئله عدالت است. یکی از نشانه های عدالت این است که در جامعه فقر نباشد، یعنی اگر شما فقری را می‌بینید به این معناست که عدالت هنوز کامل اجرا نشده است؛ برای همین است که امام خامنه‌ای وقتی که درباره توسعه صحبت می‌شود و از عدالت صحبت نمی‌شود، عدالت را جزو شرط‌های الزامی می‌دانند. در فرمول‌های لیبرالی توسعه، موضوع عدالت اصلا مطرح نیست و متاسفانه یکی از عللی که الان گرفتار هستیم این است که بجای اینکه دستورات اسلام را اجرا کنیم، اقتصاد را با دستورات نظریه‌پردازان لیبرال انجام بدهیم که نتیجه‌اش هم می‌شود آنچه که الان می‌بینید.

اگر ما به دستورات خدا عمل کنیم، خیلی زودتر از آنچه فکرش را بکنیم خداوند نتایجی را عنایت می‌کند که گویی هیچگاه مشکل اقتصادی وجود نداشته است. همه ما شنیده‌ایم که علما در قسمت پایانی منبرهای خود دعا می‌کنند که خدایا ما را یک آن به حال خودمان واگذار مکن، ما در بحث اقتصاد عملا به خداوند گفته‌ایم که ما را به حال خودمان واگذار کن و نتیجه‌اش هم چیزی است که الان می‌بینیم. ما باید حتما برای تحقق همه فرآیندها یک دستورات مبنایی که مبنای الهی دارد را در نظر بگیریم و به آنها عمل کنیم.

** حیات درونی جمهوری اسلامی 180 درجه متفاوت از حیات درونی غرب است

فارس: برداشت من از بیان شما، تفاوت سبک مدیریتی است؛ در سال‌های اخیر احساس می‌شود که یک حرکت عمومی شکل گرفته که سبک مدیریتی که در بحث امنیت در پیش گرفته شده است، در موضوعات دیگر هم پیاده شود؛ شما این حرکت را حس می‌کنید؟

سردار فدوی: همه عالم دو نحوه حیات درونی دارند، این حیات درونی شکل دهنده همه چیزهاست از جمله همین موضوع مدیریت. حیات درونی یعنی باورهای درونی که بر اساس آن نظریه پردازی و عمل میکنیم. دو حیات درونی داریم، یکی حیات درونی مبتنی بر اسلام و دیگری که مبتنی بر غیر اسلام و مستکبرین عالم است. حیات درونی جمهوری اسلامی بر اساس اصل دوم قانون اساسی قائل به این است که خدا هست، این در حیات درونی غرب 180 درجه متفاوت است و می گویند خدا نیست، خیلی هم صریح می‌گویند! حتی یکی از اندیشمندان‌شان یک کتابی دارد با این عنوان که «و اکنون خدا مرد»! بقیه اصول هم به همین ترتیب.



 

بعضی از مسئولین در نظام ما، نحوه حیات درونی‌شان دومی بوده که ما نتایج نامطلوب گرفتیم؛ چون اگر نحوه حیات درونی‌شان بر مبنای اسلام بود و در قانون اساسی هم آمده، نتایج بهتری رقم می‌خورد. در خیلی از امور که نحوه حیات درونی مسئولینش بر مبنای اسلام بوده ما دارای موفقیت هستیم. سخت ترین امورات همین است که بحث جان انسان در میان باشد، اما شما می‌بینید که وعده خدا یعنی پیروزی محقق شده است و نتیجه‌اش این می‌شود که حتی دشمن ما هم می‌آید و اعتراف می‌کند که ما به این توانمندی رسیده‌ایم.