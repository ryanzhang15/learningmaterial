
دادگاه نظامی میانمار روز دوشنبه ۶ دسامبر آنگ سان سو چی، برندۀ جایزه صلح نوبل و رهبر اتحادیه ملی برای دموکراسی را به ۴ سال زندان محکوم کرد.

این خبر از سوی زاو مین تون، سخنگوی دولت نظامی میانمار اعلام شد. به گفته او خانم سو چی به اتهام تحریک ناآرامی‌های عمومی و نقض قوانین بهداشتی مرتبط با ویروس همه‌گیر کووید۱۹ محاکمه شده است.

او به خبرگزاری فرانسه گفت که خانم سو چی «بر اساس بند بی ماده ۵۰۵ قانون مجازات به دو سال زندان و بر اساس قانون بلایای طبیعی به دو سال دیگر» محکوم شده است.

او افزود که وین میینت، رئیس جمهور پیشین میانمار نیز محکومیت مشابهی را دریافت کرده است.

دولت غیرنظامی میانمار و پارلمان این کشور، در اول فوریه سال ۲۰۲۱ میلادی با کودتای نظامیان سرنگون شدند و کودتاگران از آن زمان آنگ سان سو چی را به اتهامات گسترده‌ای از جمله نقض قانون اسرار رسمی، فساد و تقلب در انتخابات پاییز سال گذشته متهم کرده‌اند که در صورت مجرم شناخته شدن او در تمام موارد، خانم سو چی با ده‌ها سال زندان روبرو خواهد شد.

تمدید وضعیت فوق‌العاده در میانمار؛ رهبر کودتاچیان: انتخابات را دو سال دیگر برگزار می‌کنم
آغاز دادگاه آنگ سان سوچی در میانمار؛ نظامیان بیانیه سازمان ملل را رد کردند
اتهام‌های تازه فساد علیه آنگ‌ سان سوچی؛ رهبر سابق میانمار دوباره تحت پیگرد قرار گرفت
خانم سو چی که اکنون ۷۶ سال سن دارد، پیش از این طی سال‌های ۱۹۹۰ تا ۲۰۱۰ میلادی نیز برای مدتی طولانی در حبس خانگی بود.

او در آغازین ساعات ماه فوریه سال پس از آنکه ژنرال‌ها حکومتش را سرنگون کردند، بار دیگر بازداشت شد و با سرنگونی دولتش، عمر کوتاه حکومت دموکرات این کشور نیز پایان یافت.

محاکمه او در حالی برگزار شد که روزنامه‌نگاران از حضور در دادگاه‌های ویژه دولت نظامی میانمار منع شده‌اند و وکلای سوچی نیز اجازه صحبت با رسانه‌ها را ندارند.

بنا بر اعلام یک سازمان غیردولتی محلی فعال در زمینه حقوق بشر، از زمان وقوع کودتا تا کنون بیش از ۱۳۰۰ نفر در پی سرکوب مخالفان کشته و بیش از ۱۰ هزار نفر نیز بازداشت شده‌اند.