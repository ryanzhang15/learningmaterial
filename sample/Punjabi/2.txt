ਸ੍ਰੀ ਕੀਰਤਪੁਰ ਸਾਹਿਬ (ਬਾਲੀ)- ਨੌਜਵਾਨ ਨੂੰ ਵਿਦੇਸ਼ (ਗ੍ਰੀਸ) ਭੇਜਣ ਦੇ ਨਾਂ ’ਤੇ ਸਾਢੇ 5 ਲੱਖ ਰੁਪਏ ਦੀ ਠੱਗੀ ਮਾਰਨ ਅਤੇ ਨੌਜਵਾਨ ਨੂੰ ਬਾਹਰਲੇ ਦੇਸ਼ ਨਾਰਥ ਮਲਡੋਨੀਆ ਦੇ ਜੰਗਲ ਵਿਚ ਛੱਡਣ ਵਾਲੇ ਚਾਰ ਵਿਅਕਤੀਆਂ ਖ਼ਿਲਾਫ਼ ਥਾਣਾ ਸ੍ਰੀ ਕੀਰਤਪੁਰ ਸਾਹਿਬ ਵਿਖੇ ਨੌਜਵਾਨ ਦੇ ਪਿਤਾ ਦੇ ਬਿਆਨਾਂ ਦੇ ਆਧਾਰ ’ਤੇ ਧੋਖਾਧੜੀ ਦਾ ਮਾਮਲਾ ਦਰਜ ਕੀਤਾ ਗਿਆ ਹੈ। ਜਾਣਕਾਰੀ ਦਿੰਦਿਆਂ ਪੁਲਸ ਥਾਣਾ ਸ੍ਰੀ ਕੀਰਤਪੁਰ ਸਾਹਿਬ ਦੇ ਐੱਸ. ਐੱਚ. ਓ. ਇੰਸ. ਸੁਮਿਤ ਮੋਰ ਨੇ ਦੱਸਿਆ ਕਿ ਪਿੰਡ ਪ੍ਰਿੱਥੀਪੁਰ ਦੇ ਵਸਨੀਕ ਸੀਤਾ ਰਾਮ ਪੁੱਤਰ ਰਾਧੇ ਕ੍ਰਿਸ਼ਨ ਜੋ ਇਕ ਸਾਬਕਾ ਫੌਜੀ ਹੈ ਵੱਲੋਂ ਜ਼ਿਲਾ ਪੁਲਸ ਮੁਖੀ ਨੂੰ 28 ਅਕਤੂਬਰ 2021 ਨੂੰ ਇਕ ਦਰਖਾਸਤ ਦਿੱਤੀ ਗਈ ਸੀ ਜਿਸ ’ਚ ਉਸ ਨੇ ਦੱਸਿਆ ਕਿ ਦਲਜੀਤ ਸਿੰਘ ਪੁੱਤਰ ਚਰਨ ਸਿੰਘ ਵਾਸੀ ਪਿੰਡ ਮੀਆਂਪੁਰ ਹਡੂੰਰ ਜੋ ਕਿ ਪਿਛਲੇ ਕਰੀਬ 12 ਸਾਲਾਂ ਤੋਂ ਬਾਹਰਲੇ ਦੇਸ਼ ਗ੍ਰੀਸ ਵਿਚ ਰਹਿੰਦਾ ਹੈ ਅਤੇ ਕਦੇ ਕਦਾਈਂ ਆਪਣੇ ਪਿੰਡ ਆਉਂਦਾ ਹੈ ਜਦੋਂ ਇਹ ਪਿੰਡ ਆਇਆ ਹੋਇਆ ਸੀ ਤਾਂ ਇਸ ਨੇ ਮੈਨੂੰ ਮੇਰੇ ਪੁੱਤਰ ਵਿਕਾਸ ਗਰਗ (33) ਨੂੰ ਵਿਦੇਸ਼ ਗ੍ਰੀਸ ਵਿਖੇ ਕੰਮਕਾਰ ਕਰਨ ਲਈ ਭੇਜਣ ਲਈ ਕਿਹਾ।

ਇਸ ਨੇ ਮੈਨੂੰ ਗੁਰਮੀਤ ਸਿੰਘ ਭਾਰਤੀ ਏਜੰਟ ਜੋ ਕਿ ਹੁਸ਼ਿਆਰਪੁਰ ਪੰਜਾਬ ਦਾ ਰਹਿਣ ਵਾਲਾ ਹੈ ਅਤੇ ਹਰਮੇਲ ਸਿੰਘ ਭਾਰਤੀ ਏਜੰਟ ਜੋ ਕਿ ਕੁਰਾਲੀ ਦਾ ਰਹਿਣ ਵਾਲਾ ਹੈ ਅਤੇ ਹਿੰਮਤ ਸਿੰਘ ਹਾਲ ਵਾਸੀ ਰਸੀਆ ਜੋ ਕਿ ਭਾਰਤੀ ਏਜੰਟ ਹਰਮੇਲ ਸਿੰਘ ਦਾ ਭਰਾ ਹੈ ਨੂੰ 4,50,000 ਰੁਪਏ ਦੇਣ ਨੂੰ ਕਿਹਾ । ਉਨ੍ਹਾਂ ਕਿਹਾ ਕਿ ਇਹ ਏਜੰਟ ਤੁਹਾਡੇ ਲੜਕੇ ਨੂੰ ਬਾਹਰਲੇ ਦੇਸ਼ ਸਰਬੀਆ ਤੱਕ ਪਹੁੰਚਾ ਦੇਣਗੇ ਫਿਰ ਉਸ ਤੋਂ ਅੱਗੇ ਮੈਂ ਇਨ੍ਹਾਂ ਨੂੰ ਆਪਣੀ ਗੱਡੀ ਵਿਚ ਗ੍ਰੀਸ ਤੱਕ ਲੈ ਜਾਵਾਂਗਾ। ਉਸ ਨੇ 1,50,000 ਰੁਪਈਆ ਆਪਣੇ ਘਰ ਆਪਣੀ ਮਾਂ ਨੂੰ ਦੇਣ ਲਈ ਕਿਹਾ ਸੀ। ਫਿਰ ਅਸੀਂ ਦਲਜੀਤ ਸਿੰਘ ਦੇ ਕਹਿਣ ’ਤੇ ਉਸ ਮੁਤਾਬਕ ਦੱਸੇ ਏਜੰਟਾਂ ਨੂੰ 4,00,000 ਰੁਪਏ 23 ਅਗਸਤ 2021 ਨੂੰ ਸਵੇਰੇ 8:30 ਵਜੇ ਉਕਤ ਏਜੰਟਾਂ ਵਿਚੋਂ ਹਰਮੇਲ ਸਿੰਘ ਅਤੇ ਗੁਰਮੀਤ ਸਿੰਘ ਨੂੰ ਕੁਰਾਲੀ ਵਿਖੇ ਹਰਮੇਲ ਸਿੰਘ ਦੇ ਘਰ ਦਿੱਤੇ।
ਉਸ ਸਮੇਂ ਮੇਰੇ ਨਾਲ ਸਾਡੇ ਪਿੰਡ ਦਾ ਅਜਮੇਰ ਸਿੰਘ ਜਿਸ ਦਾ ਲੜਕਾ ਵੀ ਮੇਰੇ ਲੜਕੇ ਨਾਲ ਉਕਤ ਦਲਜੀਤ ਸਿੰਘ ਦੇ ਕਹੇ ਅਨੁਸਾਰ ਗਰੀਸ ਵਿਖੇ ਗਿਆ ਹੋਇਆ ਹੈ ਮੌਜੂਦ ਸੀ,ਜਿਸ ਨੇ ਵੀ ਇਨ੍ਹਾਂ ਨੂੰ ਪੈਸੇ ਦਿੱਤੇ ਸਨ ਇਸ ਤੋਂ ਪਹਿਲਾਂ 10 ਅਗਸਤ 2021 ਨੂੰ 1,50,000 ਰੁਪਿਆ ਦਲਜੀਤ ਸਿੰਘ ਦੀ ਮਾਤਾ ਗੁਲਜ਼ਾਰ ਕੌਰ ਅਤੇ ਇਸਦੇ ਭਰਾ ਰਣਧੀਰ ਸਿੰਘ ਨੂੰ ਅਦਾ ਕਰ ਦਿੱਤੇ ਗਏ ਸਨ।

ਇਹ ਵੀ ਪੜ੍ਹੋ: ਰਾਘਵ ਚੱਢਾ ਤੋਂ ਬਾਅਦ CM ਚੰਨੀ ਪੁੱਜੇ ਮਾਈਨਿੰਗ ਦੀ ਚੈਕਿੰਗ ਕਰਨ, ਕਿਹਾ-ਪਹਿਲਾਂ ਆਪਣੀ ਦਿੱਲੀ ਸੰਭਾਲੋ

ਇਸ ਤੋਂ ਇਲਾਵਾ ਮੈਂ ਆਪਣੇ ਪੁੱਤਰ ਨੂੰ ਵੀ 1,25,000 ਰੁਪਏ ਨਾਲ ਦਿੱਤੇ ਸਨ ਜਿਸ ਵਿਚੋਂ ਦਲਜੀਤ ਸਿੰਘ ਉਕਤ ਨੂੰ ਹੋਰ ਪੈਸੇ ਅਦਾ ਕਰਨੇ ਸਨ । ਫਿਰ ਉਕਤ ਏਜੰਟਾਂ ਵੱਲੋਂ ਮੇਰੇ ਲਡ਼ਕੇ ਅਤੇ ਅਜਮੇਰ ਸਿੰਘ ਦੇ ਲਡ਼ਕੇ ਨੂੰ ਮਿਤੀ 16 ਅਗਸਤ 2021 ਨੂੰ ਬਾਹਰਲੇ ਦੇਸ਼ ਰਸ਼ੀਆ ਵਾਸਤੇ ਭੇਜ ਦਿੱਤਾ ਗਿਆ ਸੀ ।ਫਿਰ ਉਹ ਰਸ਼ੀਆ ਵਿਖੇ ਇਕ ਹਫ਼ਤਾ ਹਰਮੇਲ ਸਿੰਘ ਦੇ ਭਰਾ ਹਿੰਮਤ ਸਿੰਘ ਕੋਲ ਰਹੇ ਜਿਸ ਨੇ ਇਨ੍ਹਾਂ ਦੀ ਸਰਬੀਆ ਵਾਸਤੇ ਫਲੈਟ ਕਰਵਾਈ ਸੀ। ਇਥੋਂ ਇਨ੍ਹਾਂ ਨੂੰ ਉਕਤ ਦਲਜੀਤ ਸਿੰਘ ਨੇ ਟੈਕਸੀ ਕਰ ਕੇ ਲੈ ਜਾਣਾ ਸੀ ਜਦੋਂ ਕਿ ਸਰਬੀਆ ਤੋਂ ਉਕਤ ਦਲਜੀਤ ਸਿੰਘ ਨੇ ਮੇਰੇ ਲਡ਼ਕੇ ਅਤੇ ਹੋਰਨਾਂ ਨੂੰ ਟੈਕਸੀ ਵਿਚ ਖੁਦ ਲਿਜਾਉਣ ਦੀ ਬਜਾਏ ਹੋਰ ਵਿਅਕਤੀਆਂ ਨੂੰ ਭੇਜ ਦਿੱਤਾ ਜਿਨ੍ਹਾਂ ਨੇ ਮੇਰੇ ਲਡ਼ਕੇ ਅਤੇ ਹੋਰਨਾਂ ਨੂੰ ਟੈਕਸੀ ਵਿਚ ਲਿਜਾਉਣ ਦੀ ਬਜਾਏ ਨਾਰਥ ਮਕੜੋਨੀਆ ਦੇ ਜੰਗਲ ਰਸਤੇ ਪੈਦਲ ਹੀ ਲੈ ਕੇ ਚੱਲ ਪਏ ਅਤੇ ਮੇਰਾ ਲੜਕਾ ਤਿੰਨ ਦਿਨ ਲਗਾਤਾਰ ਪੈਦਲ ਤੁਰ ਕੇ ਥੱਕ ਹਾਰ ਕੇ ਉਥੇ ਜੰਗਲ ਵਿਚ ਬੈਠ ਗਿਆ ਜਿਸ ਨੂੰ ਦਲਜੀਤ ਸਿੰਘ ਉਕਤ ਵਲੋਂ ਭੇਜੇ ਬੰਦੇ ਉੱਥੇ ਹੀ ਇਕੱਲੇ ਨੂੰ ਛੱਡ ਕੇ ਚਲੇ ਗਏ।

ਇਸ ਬਾਰੇ ਮੈਨੂੰ ਅਜਮੇਰ ਸਿੰਘ ਦੇ ਲਡ਼ਕੇ ਨੇ ਫੋਨ ’ਤੇ ਦੱਸਿਆ। ਸੀਤਾ ਰਾਮ ਨੇ ਦੱਸਿਆ ਕਿ ਉਸ ਦੀ ਆਪਣੇ ਪੁੱਤਰ ਨਾਲ ਆਖਰੀ ਵਾਰ ਗੱਲ 25 ਅਗਸਤ 2021 ਨੂੰ ਸ਼ਾਮ 5:23 ਵਜੇ ਹੋਈ ਸੀ ਜਿਸ ਤੋਂ ਬਾਅਦ ਮੇਰੀ ਮੇਰੇ ਪੁੱਤਰ ਨਾਲ ਕੋਈ ਗੱਲ ਨਹੀਂ ਹੋਈ ਅਤੇ ਉਸ ਦਾ ਫੋਨ ਬੰਦ ਹੋ ਗਿਆ। ਫਿਰ ਅਸੀਂ ਉਸਦੇ ਫੋਨ ’ਤੇ ਵਾਰ-ਵਾਰ ਸੰਪਰਕ ਕਰਦੇ ਰਹੇ , ਸੀਤਾ ਰਾਮ ਨੇ ਆਪਣੇ ਬਿਆਨ ਵਿਚ ਦੱਸਿਆ ਕਿ ਕੁਝ ਦੇਰ ਬਾਅਦ ਮੇਰੇ ਪੁੱਤਰ ਦਾ ਫੋਨ ਔਨ ਹੋਇਆ ਅਤੇ ਦੂਜੇ ਪਾਸੇ ਤੋਂ ਗੱਲ ਕਰਨ ਵਾਲੇ ਵਿਅਕਤੀ ਨੇ ਦੱਸਿਆ ਕਿ ਇਹ ਫੋਨ ਗ੍ਰੀਸ ਦੇ ਬਾਰਡਰ ਤੋਂ ਥੋੜ੍ਹੀ ਦੂਰ ਪੈਦਲ ਵਾਲੇ ਰਸਤੇ ’ਤੇ ਡਿੱਗਿਆ ਹੋਇਆ ਮਿਲਿਆ ਹੈ।

ਇਹ ਵੀ ਪੜ੍ਹੋ:ਭਲਕੇ ਪੰਜਾਬ ਆਉਣਗੇ ਅਰਵਿੰਦ ਕੇਜਰੀਵਾਲ, ਐੱਸ. ਸੀ. ਭਾਈਚਾਰੇ ਲਈ ਕਰ ਸਕਦੇ ਨੇ ਵੱਡੇ ਐਲਾਨ

ਉਸ ਨੇ ਦੱਸਿਆ ਕਿ ਫੋਨ ਕਰਨ ਵਾਲੇ ਵਿਅਕਤੀ ਬਾਰੇ ਉਸ ਨੂੰ ਕੋਈ ਪਤਾ ਨਹੀਂ ਫਿਰ ਉਨ੍ਹਾਂ ਨੇ ਹਿੰਮਤ ਸਿੰਘ ਨਾਲ ਗੱਲ ਕੀਤੀ ਉਸ ਨੇ ਦੱਸਿਆ ਕਿ ਤੁਹਾਡਾ ਲਡ਼ਕਾ ਮਿਲ ਗਿਆ ਹੈ ਜੋ ਕਿ ਜੇਲ੍ਹ ਵਿਚ ਹੈ ਜਿਸ ਦੀ ਜ਼ਮਾਨਤ ਕਰਾਉਣ ਲਈ ਪੈਸੇ ਲੱਗਣੇ ਹਨ ਜਿਸ ਦੇ ਕਹਿਣ ’ਤੇ ਮੈਂ ਉਸ ਨੂੰ 35,000 ਰੁਪਏ ਮਿਤੀ 2 ਸਤੰਬਰ 2021 ਅਤੇ 35,000 ਰੁਪਏ 15 ਸਤੰਬਰ 2021 ਨੂੰ ਅਦਾ ਕਰ ਦਿੱਤੇ ਪਰ ਇਸ ਵਿਅਕਤੀ ਵੱਲੋਂ ਮੇਰੇ ਲਡ਼ਕੇ ਬਾਰੇ ਕੋਈ ਵੀ ਸਹੀ ਜਾਣਕਾਰੀ ਨਹੀਂ ਦਿੱਤੀ ਗਈ ਅਤੇ ਸਾਨੂੰ ਝੂਠ ਬੋਲ ਕੇ ਸਾਡੇ ਕੋਲੋਂ ਪੈਸੇ ਹੜੱਪੇ ਗਏ ਹਨ ਜਦੋਂ ਕਿ ਅਸੀਂ ਕਿਸੇ ਹੋਰ ਰਾਬਤਾ ਕਾਇਮ ਕਰਕੇ ਆਪਣੇ ਲੜਕੇ ਦੀ ਜਾਣਕਾਰੀ ਲਈ ਤਾਂ ਸਾਨੂੰ ਪਤਾ ਲੱਗਾ ਕਿ ਸਾਡਾ ਲੜਕਾ ਅਜੇ ਤੱਕ ਕਿਸੇ ਨੂੰ ਨਹੀਂ ਮਿਲਿਆ ਮੇਰੇ ਲੜਕੇ ਦਾ ਪਾਸਪੋਰਟ ਜੋ ਕਿ ਉਕਤ ਦਲਜੀਤ ਸਿੰਘ ਕੋਲ ਸੀ ਨੇ ਮੈਨੂੰ ਕੋਰੀਅਰ ਕਰਕੇ ਵਾਪਸ ਭੇਜ ਦਿੱਤਾ ਹੈ ਜਿਸ ਦਾ ਮੈਨੂੰ ਕੁਝ ਦਿਨ ਪਹਿਲਾਂ ਹੀ ਮੈਸੇਜ ਆਇਆ ਸੀ। ਉਸ ਨੇ ਦੱਸਿਆ ਕਿ ਦਲਜੀਤ ਸਿੰਘ ਸਾਨੂੰ ਲਗਭਗ ਦੋ ਮਹੀਨੇ ਲਾਰੇ ਲੱਪੇ ਲਗਾਉਂਦਾ ਰਿਹਾ ਪਰ ਅਜੇ ਤੱਕ ਮੇਰੇ ਲੜਕੇ ਦਾ ਕੋਈ ਅਤਾ ਪਤਾ ਨਹੀਂ ਹੈ, ਜਿਸ ਲਈ ਉਸ ਨੇ ਉਕਤ ਏਜੰਟਾਂ ਖ਼ਿਲਾਫ਼ ਬਣਦੀ ਕਾਨੂੰਨੀ ਕਾਰਵਾਈ ਕਰਨ ਲਈ ਅਪੀਲ ਕੀਤੀ ਸੀ।
ਇਸ ਮਾਮਲੇ ਦੀ ਜ਼ਿਲਾ ਪੁਲਿਸ ਮੁਖੀ ਵੱਲੋਂ ਡੀ.ਐੱਸ.ਪੀ ਸ੍ਰੀ ਅਨੰਦਪੁਰ ਸਾਹਿਬ ਰਮਿੰਦਰ ਸਿੰਘ ਕਾਹਲੋਂ ਤੋਂ ਜਾਂਚ ਪੜਤਾਲ ਕਰਵਾਈ ਗਈ ਜਿਸ ਦੀ ਰਿਪੋਰਟ ਆਉਣ ਤੋਂ ਬਾਅਦ ਜ਼ਿਲ੍ਹਾ ਪੁਲਸ ਮੁੱਖੀ ਦੀਆਂ ਹਦਾਇਤਾਂ ਅਨੁਸਾਰ ਸੀਤਾ ਰਾਮ ਦੇ ਬਿਆਨਾਂ ਦੇ ਆਧਾਰ ’ਤੇ ਉਕਤ ਏਜੰਟਾਂ ਅਤੇ ਦਲਜੀਤ ਸਿੰਘ ਦੇ ਖਿਲਾਫ ਧਾਰਾ 420 ਅਤੇ 24 ਇੰਮੀਗਰੇਸ਼ਨ ਐਕਟ 1983 ਤਹਿਤ ਮਾਮਲਾ ਦਰਜ ਕਰਕੇ ਅਗਲੀ ਕਾਰਵਾਈ ਅਮਲ ਵਿਚ ਲਿਆਂਦੀ ਜਾ ਰਹੀ ਹੈ।

ਇਹ ਵੀ ਪੜ੍ਹੋ: ਜਲੰਧਰ ਤੋਂ ਵੱਡੀ ਖ਼ਬਰ: 3 ਬੱਚਿਆਂ ਸਣੇ ਔਰਤ ਨੇ ਨਿਗਲਿਆ ਜ਼ਹਿਰੀਲਾ ਪਦਾਰਥ, ਮਾਂ-ਪੁੱਤ ਦੀ ਮੌਤ

ਨੋਟ : ਇਸ ਖ਼ਬਰ ਸਬੰਧੀ ਕੁਮੈਂਟ ਕਰਕੇ ਦਿਓ ਆਪਣੀ ਰਾਏ