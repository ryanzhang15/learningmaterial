Унеділю, 5 грудня, на 49-му році життя помер відомий музикант, композитор, виконавець старовинної музики, учасник гурту «Хорея Козацька» Данило Перцов.

Про це гурт повідомляє в Facebook.

“Наш друг, колега та брат Данило Перцов відійшов нині у засвіти. Прощай, дорогий Данило! Пробач і прощай! Ми тебе дуже любимо”, – написали музиканти.

1 грудня лідер «Хореї Козацької» Тарас Компаніченко написав у своєму Facebook, що Перцов був госпіталізований до лікарні з ковидом та перебував у реанімації на кисневому концентраторі. За його словами, музиканта було госпіталізовано до столичної лікарні №12.

«Наш друг, товариш, брат і колега по “Хореї Козацькій” Данило Перцев хворіє Covid-19. Наразі стан його лікарі оцінюють, як стабільно важкий. Він знаходиться у реанімації, на кисневому концентраті. 85% ураження легень. Лікарі виборюють його життя. Він виборює своє життя! Його мама – Валентина Андріївна Ульянова – видатний український графік теж хвора на Covid», – написав Компаніченко.

Данило Перцов – член Спілки композиторів України. Грав на багатьох інструментах, зокрема, шалмеї (різновид сурми), поморті та цинку (корнет). З 2005 року був постійним учасником ансамблю “Хорея Козацька” під керівництвом Тараса Компаніченка.

Нагадаємо, протягом 2021 року Україна та світ попрощалися з багатьма знаменитостями – акторами, зірками шоу-бізу та фешн.

Відомий російський кінорежисер Володимир Наумов помер у Москві на 94-му році життя.